82 24.07.2015 Pravilnik o dodjeli novčanih sredstava za održavanje eko sustava šaranskih ribnjaka u 2015. godini
MINISTARSTVO POLJOPRIVREDE
1581
Na temelju članka 59. stavka 2. Zakona o morskom ribarstvu (»Narodne novine« br. 81/2013, 14/2014 i 152/2014), ministar poljoprivrede donosi
PRAVILNIK
O DODJELI NOVČANIH SREDSTAVA ZA ODRŽAVANJE EKO SUSTAVA ŠARANSKIH RIBNJAKA U 2015. GODINI
I. TEMELJNE ODREDBE
Članak 1.
Ovim se Pravilnikom propisuju uvjeti, kriteriji i način ostvarivanja prava na dodjelu novčanih sredstava kao naknada za štete ili ograničenja nastalih u proizvodnji zbog zaštite biološke i krajobrazne raznolikosti šaranskih ribnjaka u 2015. godini, korisnici te način dodjele.
Definicije
Članak 2.
Pojmovi korišteni u ovome Pravilniku imaju sljedeće značenje:
1. Agencija za plaćanja u poljoprivredi, ribarstvu i ruralnom razvoju (u daljnjem tekstu: Agencija za plaćanja) – tijelo nadležno za isplatu novčanih sredstava dodijeljenih na temelju ovog Pravilnika.
2. Korisnik – svaka fizička ili pravna osoba koja zadovolji uvjete ovog Pravilnika.
3. Ministar – čelnik središnjeg tijela državne uprave koje je nadležno za poslove ribarstva.
4. Ministarstvo poljoprivrede (u daljnjem tekstu: Ministarstvo) – središnje tijelo državne uprave nadležno za poslove ribarstva.
5. Podnositelj Zahtjeva za dodjelu novčanih sredstava za održavanje eko sustava šaranskih ribnjaka (u daljnjem tekstu: podnositelj) – svaka fizička ili pravna osoba koja podnosi Zahtjev za dodjelu novčanih sredstava za održavanje eko sustava šaranskih ribnjaka (u daljnjem tekstu: Zahtjev) na temelju ovoga Pravilnika.
6. Uprava ribarstva – unutarnja ustrojstvena jedinica Ministarstva poljoprivrede nadležna za poslove ribarstva.
Članak 3.
(1) Potpora sukladno ovom Pravilniku podrazumijeva dodjelu bespovratnih novčanih sredstava iz državnog proračuna Republike Hrvatske kao naknada za štete ili ograničenja nastalih u proizvodnji ribe zbog zaštite biološke i krajobrazne raznolikosti šaranskih ribnjaka u 2015. godini.
(2) Potpora se provodi sukladno Ugovoru o pristupanju Republike Hrvatske Europskoj uniji (»Narodne novine – Međunarodni ugovori« br. 2/2012 i 9/2013) sukladno kojem je Ministarstvo u propisanom roku dostavilo Europskoj komisiji popis postojećih državnih potpora u ribarstvu koje će se provoditi do zaključno 30. lipnja 2016. godine.
Odluka o raspoređivanju i korištenju sredstava
Članak 4.
Odluku o raspoređivanju i korištenju novčanih sredstava namijenjenih za dodjelu potpore donosi ministar na godišnjoj razini.
II. UVJETI I KRITERIJI DODJELE NOVČANIH SREDSTAVA
Korisnici
Članak 5.
(1) Korisnici su ovlaštenici povlastice za akvakulturu sukladno Zakonu o slatkovodnom ribarstvu (»Narodne novine« br. 106/2001, 7/2003, 174/2004, 10/2005 – ispravak, 49/2005 – pročišćeni tekst i 14/2014) i podzakonskim propisima donesenim na temelju njega, koja mora biti važeća u trenutku podnošenja Zahtjeva.
(2) Ukoliko je korisnik ovlaštenik više povlastica za akvakulturu može ostvariti pravo na dodjelu novčanih sredstava po svakoj povlastici koje je ovlaštenik, pri čemu za svaku mora podnijeti zasebni Zahtjev.
(3) Korisnici moraju imati podmirene obveze, sukladno Zakonu o slatkovodnom ribarstvu (»Narodne novine« br. 106/2001, 7/2003, 174/2004, 10/2005 – ispravak, 49/2005 – pročišćeni tekst i 14/2014) i podzakonskim propisima donesenim na temelju njega, u smislu dostave podataka o uzgoju na propisanom obrascu i u propisanom roku za 2014. godinu.
(4) Korisnik mora imati podmirene financijske obveze prema državnom proračunu Republike Hrvatske.
Iznosi novčanih sredstava za održavanje eko sustava šaranskih ribnjaka
Članak 6.
(1) Novčana sredstva se isplaćuju u iznosu od 900,00 kuna po hektaru proizvodne površine, odnosno u iznosu od 1.350,00 kuna po hektaru proizvodne površine za ribnjake koji se nalaze u zaštićenim područjima, uz uvjet minimalnog prinosa od 500 kg ukupne biomase ribe svih vrsta i kategorija po hektaru proizvodne površine, a sukladno Odluci iz članka 4. ovoga Pravilnika.