97 24.10.2016 Pravilnik o načinu rada Povjerenstva za provedbu natječaja za upis u Državnu školu za pravosudne dužnosnike
PRAVOSUDNA AKADEMIJA
2076
Na temelju članka 13. podstavak 3. i članaka 25., 26, i 29. Zakona o Pravosudnoj akademiji (»Narodne novine«, br. 153/09, 127/10, 82/15), Upravno vijeće Pravosudne akademije (u daljnjem tekstu: Upravno vijeće Akademije) donosi
PRAVILNIK
O NAČINU RADA POVJERENSTVA ZA PROVEDBU NATJEČAJA ZA UPIS U DRŽAVNU ŠKOLU ZA PRAVOSUDNE DUŽNOSNIKE
I. UVODNI DIO
Članak 1.
Pravilnikom o načinu rada Povjerenstva za provedbu natječaja za upis u Državnu školu za pravosudne dužnosnike (u daljnjem tekstu: Pravilnik) uređuje se sastav, postupak imenovanja i razrješenja članova Povjerenstva za provedbu natječaja za upis u Državnu školu za pravosudne dužnosnike (u daljnjem tekstu: Povjerenstvo), način rada Povjerenstva, način provođenja i ocjenjivanja (bodovanja) kandidata na pisanoj provjeri znanja i sposobnosti te na razgovoru u postupku upisa u Državnu školu za pravosudne dužnosnike (u daljnjem tekstu: Škola).
Članak 2.
Izrazi u ovom Pravilniku korišteni u muškom rodu rodno su neutralni, odnosno na jednak način obuhvaćaju muški i ženski rod.
II. SASTAV POVJERENSTVA ZA PROVEDBU NATJEČAJA ZA UPIS U DRŽAVNU ŠKOLU ZA PRAVOSUDNE DUŽNOSNIKE I POSTUPCI IMENOVANJA I RAZRJEŠENJA ČLANOVA
Članak 3.
(1) Povjerenstvo ima predsjednika i četiri člana. Predsjednik Povjerenstva ima zamjenika.
(2) Predsjednika i zamjenika predsjednika Povjerenstva izabiru članovi Povjerenstva među sobom, na prvoj sjednici.
(3) Predsjednik povjerenstva saziva sjednice Povjerenstva, rukovodi njihovim radom te obavlja sve poslove u vezi provođenja i ocjenjivanja kandidata na pisanoj provjeri znanja i sposobnosti te na razgovoru stavljene u njegovu nadležnost sukladno ovom Pravilniku i Pravilniku o sadržaju, načinu provedbe i ocjenjivanju na pismenoj provjeri znanja i sposobnosti te na razgovoru u postupku upisa u Državnu školu za pravosudne dužnosnike. Sjednica Povjerenstva može se održati ako je na sjednici prisutna natpolovična većina članova.
(4) Zamjenik predsjednika zamjenjuje predsjednika u njegovoj odsutnosti.
(5) Članovi Povjerenstva imaju pravo na naknadu za svoj rad, a visinu naknade određuje Upravno vijeće Pravosudne akademije.
Članak 4.
Članovima Povjerenstva mandat prestaje odlukom Upravnog vijeća Akademije, ako to sami zatraže i kada to zahtijevaju drugi opravdani razlozi.
Članak 5.
(1) Povjerenstvo ima tajnika koji za potrebe Povjerenstva obavlja stručne i administrativne poslove, po nalogu predsjednika Povjerenstva.
(2) Tajnik Povjerenstva koordinira radom ustrojstvenih jedinica Pravosudne akademije u svrhu osiguranja pravilne i uredne provedbe pisane provjere znanja i sposobnosti te na razgovoru.
(3) U slučaju objektivne spriječenosti tajnika Povjerenstva, ravnatelj Akademije određuje njegovu zamjenu iz redova zaposlenika Akademije.
III. NADLEŽNOST I NAČIN RADA POVJERENSTVA ZA PROVEDBU NATJEČAJA ZA UPIS
Članak 6.
(1) Povjerenstvo odlučuje na sjednicama javnim glasovanjem, većinom glasova svih članova Povjerenstva. Sjednice Povjerenstva održavaju se u prostorijama Pravosudne akademije.
(2) Povjerenstvo je nadležno poduzimati odgovarajuće radnje u postupku provedbe i ocjenjivanja na pisanoj provjeri znanja i sposobnosti te na razgovoru u postupku upisa u Školu.
(3) U svrhu obavljanja poslova iz st. 2. ovog članka predsjednik Povjerenstva će uvijek kad je to određeno ovim Pravilnikom, a i u drugim slučajevima kada se za to ukaže potreba, sazvati sjednicu Povjerenstva.
IV. POSTUPAK PROVEDBE PRIJAMNOG ISPITA
Članak 7.
(1) Svaki kandidat koji pristupa pisanoj provjeri znanja i sposobnosti predočuje važeću osobnu iskaznicu ili putovnicu.
(2) Po završetku pisane provjere znanja i sposobnosti kandidat predočuje važeću osobnu iskaznicu ili putovnicu tajniku Povjerenstva odnosno osobama koje odredi Akademija. Tajnik Povjerenstva odnosno druga osoba koju odredi Akademija će uvidom u listu zaporki svaki pojedini test, nakon što ga