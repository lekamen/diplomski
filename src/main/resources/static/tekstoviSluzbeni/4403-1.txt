 Ugovora o funkcioniranju Europske unije jer ne postoje pravne pretpostavke za njegovo daljnje vođenje.
IX. Ovo će rješenje biti objavljeno u »Narodnim novinama« i na mrežnim stranicama Agencije.
Obrazloženje
1. Postupak utvrđivanja narušavanja tržišnog natjecanja
Agencija za zaštitu tržišnog natjecanja (dalje: Agencija) pokrenula je zaključkom od 24. studenog 2014., po službenoj dužnosti, na temelju članka 38. stavka 1. i članka 39., u svezi s člankom 8. Zakona o zaštiti tržišnog natjecanja (»Narodne novine«, broj 79/09 i 80/13; dalje: ZZTN) i člankom 101. Ugovora o funkcioniranju Europske unije (Službeni list C 115, 9. svibnja 2008.; dalje: UFEU) postupak protiv poduzetnika Drezga d.o.o., sa sjedištem u Bestovju, Rakitje, Obrtnička 2, zastupanog po odvjetnicima iz Odvjetničkog društva [...] (dalje: Drezga), radi utvrđivanja predstavljaju li određene odredbe Ugovora o ovlaštenoj prodaji koje Drezga sklapa sa svojim poslovnim partnerima, vezano uz prodaju i servis proizvoda proizvodnog programa Husqvarna grupe i ostalih proizvoda koje Drezga zastupa, zabranjeni sporazum u smislu članka 8. ZZTN-a i članka 101. UFEU-a.
Agencija je tijekom prethodnog ispitivanja stanja na mjerodavnom tržištu koje je vodila u predmetu klase: 034-08/2014-01/099 temeljem članka 32. točke 1 a) ZZTN-a te nakon formalnog pokretanja postupka u smislu članka 39. ZZTN-a, zatražila od poduzetnika Drezga sve preslike Ugovora o ovlaštenoj prodaji koje je Drezga sklapala sa svojim poslovnim partnerima od 1. listopada 2010.
Uvidom u dostavljene Ugovore o ovlaštenoj prodaji utvrđeno je kako isti sadrže dvije odredbe koje bi mogle biti ocjenjene spornim u smislu propisa o zaštiti tržišnog natjecanja.
Riječ je odredbi članka 2. Ugovora o ovlaštenoj prodaji za 2010., 2011., 2012., 2013. i 2014. prema kojoj kupac, odnosno poslovni partner preuzima obvezu prodaje svih gotovih proizvoda iz uvoznog programa prodavatelja i rezervnih dijelova za navedene proizvode na području Republike Hrvatske bez prava reeksporta u druge zemlje.
Vezano uz tu odredbu, Drezga je u podnesku zaprimljenom 23. prosinca 2014. navela da se izričaj »reeksport« treba tumačiti kao obvezu ustezanja samo od aktivne prodaje na drugim teritorijima izvan Republike Hrvatske te da ju se ne smije tumačiti kao zabranu pasivne prodaje. Prema navodima Drezge, njeni su poslovni partneri odgovarali na upite i zahtjeve pojedinačnih kupaca izvan teritorija Republike Hrvatske te je s tim u vezi kao dokaz dostavila dva izlazna računa svog ovlaštenog partnera. Nadalje, u podnesku zaprimljenom 13. veljače 2015. je navela kako je smisao te odredbe išao za tim da se ispuni ugovorna obveza Drezge prema proizvođaču, švedskom poduzetniku Husqvarna. Budući da i sam ugovor s Husqvarnom u članku 13. govori o aktivnoj prodaji, jasno je, smatra Drezga, da je samo u tom opsegu zabrane i ona željela tu obvezu prenijeti na svoje distributere. Pasivna prodaja je uvijek bila i ostala dopuštena te se na taj način i poslovalo u praksi.
Nakon pokretanja postupka, Drezga je izmijenila spomenutu odredbu koja je upućivala na zabranu pasivne prodaje, odnosno odredbu kojom je bilo uređeno da poslovni partner preuzima obvezu prodaje svih gotovih proizvoda proizvodnog programa i rezervnih dijelova tih proizvoda na području Republike Hrvatske bez prava reeksporta u druge države, na način da ona u Ugovoru o ovlaštenoj prodaji za 2015. glasi: »Poslovni partner preuzima pravo i obvezu prodaje svih gotovih proizvoda proizvodnog programa i rezervnih dijelova tih proizvoda na području Republike Hrvatske«.
Isti Ugovori o ovlaštenoj prodaji za 2010., 2011., 2012. i 2013. u članku 5. sadržavali su odredbu u kojoj je bilo navedeno da se kupac obvezuje poštivati cijene koje utvrđuje prodavatelj s uključenim porezom na dodanu vrijednost, osim u slučaju zajedničkog dogovora u cilju unapređenja prodaje (prodaja kreditnim linijama, cassa sconto i sl.).
Vezano uz spomenutu odredbu ugovora, Drezga je u očitovanjima zaprimljenim nakon pokretanja postupka u 