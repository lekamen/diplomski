44 11.05.2016 Uredba o privremenoj izvanrednoj pomoći poljoprivrednicima u sektoru stočarstva
VLADA REPUBLIKE HRVATSKE
1139
Na temelju članka 8. stavka 1., a u vezi s člankom 53. stavkom 1. podstavkom 1. Zakona o poljoprivredi (»Narodne novine«, broj 30/15) i članka 30. stavka 2. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 20. travnja 2016. godine donijela
UREDBU
O PRIVREMENOJ IZVANREDNOJ POMOĆI POLJOPRIVREDNICIMA U SEKTORU STOČARSTVA
Članak 1.
Ovom Uredbom osigurava se provedba Delegirane uredbe Komisije (EU) 2015/1853 od 15. listopada 2015. o privremenoj izvanrednoj pomoći poljoprivrednicima u sektoru stočarstva (SL L 271, 16. 10. 2015.) (u daljnjem tekstu: Delegirana uredba Komisije (EU) 2015/1853).
Članak 2.
Pojedini pojmovi koji se navode u ovoj Uredbi imaju jednako značenje kao pojmovi uporabljeni u Zakonu o poljoprivredi (»Narodne novine«, broj 30/15) i Delegiranoj uredbi Komisije (EU) 2015/1853.
Članak 3.
Mjera pomoći poljoprivrednicima u sektoru stočarstva je privremena izvanredna mjera protiv tržišnih poremećaja kojom se dodjeljuje potpora poljoprivrednicima u sektoru stočarstva u skladu s Delegiranom uredbom Komisije (EU) 2015/1853.
Članak 4.
Sukladno raspoloživom iznosu iz Europskog fonda za jamstva u poljoprivredi (u daljnjem tekstu: EFJP) utvrđenom u Prilogu Delegirane uredbe Komisije (EU) 2015/1853 i sredstvima Državnog proračuna Republike Hrvatske za 2016. godinu osiguranima sukladno članku 2. Delegirane uredbe Komisije (EU) 2015/1853 na razdjelu 060 Ministarstvo poljoprivrede, na poziciji A821058 ZPP – Mjere uređenja tržišta poljoprivrednih proizvoda, financijska struktura omotnice za mjeru pomoći poljoprivrednicima u sektoru stočarstva iz članka 3. ove Uredbe utvrđuje se kako slijedi:
Plaćanje iz EFJP Plaćanje iz Državnog proračuna Republike Hrvatske Ukupno Mjera pomoći poljoprivrednicima u sektoru stočarstva 13.825.763,72 kn 13.825.763,72 kn 27.651.527,44 kn
Članak 5.
(1) Korisnici mjere pomoći poljoprivrednicima u sektoru stočarstva su pravne i fizičke osobe iz članka 52. Zakona o poljoprivredi koje su ostvarile pravo na proizvodno vezanu potporu za krave u proizvodnji mlijeka u 2015. godini sukladno članku 36. Pravilnika o provedbi izravne potpore poljoprivredi i IAKS mjera ruralnog razvoja (»Narodne novine«, br. 35/15, 53/15, 69/15, 101/15 i 132/15).
(2) Korisnik će ostvariti potporu za utvrđeni broj prihvatljivih grla za koje je ostvario proizvodno vezanu potporu za krave u proizvodnji mlijeka iz članka 36. Pravilnika o provedbi izravne potpore poljoprivredi i IAKS mjera ruralnog razvoja.
(3) Jedinični iznos potpore po grlu utvrdit će se temeljem omjera ukupne omotnice iz članka 4. ove Uredbe i utvrđenog broja prihvatljivih grla iz stavka 2. ovoga članka.
Članak 6.
Agencija za plaćanja u poljoprivredi, ribarstvu i ruralnom razvoju utvrđuje radi provedbe ove Uredbe korisnike mjere pomoći poljoprivrednicima u sektoru stočarstva i iznos potpore po korisniku te donosi odluku o isplati potpore.
Članak 7.
(1) Agencija za plaćanja u poljoprivredi, ribarstvu i ruralnom razvoju izvijestit će Ministarstvo poljoprivrede najkasnije do 30. kolovoza 2016. godine o ukupnim isplaćenim iznosima te broju korisnika iz članka 5. ove Uredbe.
(2) Ministarstvo poljoprivrede izvijestit će Europsku komisiju sukladno članku 3. točki (b) Delegirane uredbe Komisije (EU) 2015/1853.
Članak 8.
Ova Uredba stupa na snagu osmoga dana od dana objave u »Narodnim novinama«.
Klasa: 022-03/16-03/13
Urbroj: 50301-05/25-16-2
Zagreb, 20. travnja 2016.
Predsjednik Tihomir Orešković, v. r.
