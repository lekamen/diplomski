 tog zakona je glasio:
»Zlouporaba položaja i ovlasti
Članak 337.
(1) Službena ili odgovorna osoba koja s ciljem da sebi ili drugome pribavi kakvu neimovinsku korist ili da drugome prouzroči kakvu štetu iskoristi svoj položaj ili ovlast, prekorači granice svoje ovlasti ili ne obavi dužnost, kaznit će se novčanom kaznom ili kaznom zatvora do tri godine.
(2) Ako je kaznenim djelom iz stavka 1. ovoga članka prouzročena znatna šteta ili je došlo do teže povrede prava drugoga, počinitelj će se kazniti kaznom zatvora od tri mjeseca do pet godina.
(3) Ako je kaznenim djelom iz stavka 1. ovoga članka pribavljena imovinska korist, počinitelj će se kazniti kaznom zatvora od šest mjeseci do pet godina.
(4) Ako je kaznenim djelom iz stavka 1. ovoga članka pribavljena znatna imovinska korist, a počinitelj je postupao s ciljem pribavljanja takve koristi, počinitelj će se kazniti kaznom zatvora od jedne do deset godina.«
Riječ je o tekstu KZ-a/97 (»Narodne novine« broj 110/97. i 27/98. – ispravak) koji je bio na snazi do stupanja na snagu članka 66. Zakona o izmjenama i dopunama Kaznenog zakona 30. prosinca 2000. (»Narodne novine« broj 129/00.), kojim su u članku 337. stavku 4. iza riječi: »pribavljanja takve koristi,« bile dodane riječi: »ili je prouzročena šteta velikih razmjera«.
50. Konačno, članak 291. KZ-a/11, koji je stupio na snagu 1. siječnja 2013., glasi:
»Zlouporaba položaja i ovlasti
Članak 291.
(1) Službena ili odgovorna osoba koja iskoristi svoj položaj ili ovlast, prekorači granice svoje ovlasti ili ne obavi dužnost pa time sebi ili drugoj osobi pribavi korist ili drugome prouzroči štetu,
kaznit će se kaznom zatvora od šest mjeseci do pet godina.
(2) Ako je kaznenim djelom iz stavka 1. ovoga članka pribavljena znatna imovinska korist ili je prouzročena znatna šteta,
počinitelj će se kazniti kaznom zatvora od jedne do dvanaest godina.«
2.1. »Znatna imovinska korist« u smislu KZ-a/97 i KZ-a/11
51. Kad je riječ o neodređenom pravnom pojmu »znatna imovinska korist« u smislu članka 337. stavka 4. KZ-a/97 i članka 291. stavka 2. KZ-a/11, Ustavni sud podsjeća da se ta korist, nakon stupanja na snagu KZ-a/11 (1. siječnja 2013.), određivala u sudskoj praksi prema pravnom shvaćanju Kaznenog odjela Vrhovnog suda broj: Su-IV k-4/2012-57 od 27. prosinca 2012. »o visinama neodređenih vrijednosti koje su zakonsko obilježje kaznenih djela«. U točki 46. tog pravnog shvaćanja je navedeno:
»Zbog jedinstvene primjene neodređenih vrijednosti obilježja na pojedina kaznena djela od strane sudova, Kazneni odjel Vrhovnog suda na sjednici održanoj 27. prosinca 2012. donio je pravno shvaćanje da zakonsko obilježje ‘znatna imovinska korist’, odnosno ‘znatna šteta’ kod kaznenog djela zlouporabe položaja i ovlasti iz članka 291. stavak 2. KZ/11, postoji kad vrijednost imovinske koristi, odnosno štete prelazi 60.000 kn.«
Tijekom važenja prethodnog KZ-a/97 primjenjivalo se pravno shvaćanje Kaznenog odjela Vrhovnog suda od 24. studenoga 1997. da zakonsko obilježje »znatna imovinska korist« kod kaznenog djela zlouporabe položaja i ovlasti iz članka 337. stavka 4. KZ-a/97 postoji kad »vrijednost imovinske koristi pribavljene izvršenjem kaznenog djela prelazi 30.000 kn«.
52. Treba podsjetiti da je prvo takvo pravno shvaćanje (nazvano »Zaključkom VII. sjednice«), u odnosu na bivši Krivični zakon SFRJ, donijela zajednička sjednica Saveznog suda, republičkih vrhovnih sudova, pokrajinskih vrhovnih sudova i Vrhovnog vojnog suda još 15. prosinca 1977., opravdavajući ga čestim izmjenama kaznenih zakona, gubitkom vrijednosti novca i izmjenama valute koja je bila u upotrebi. Na toj je sjednici istodobno odlučeno da za neke neodređene pravne pojmove (imovina veće vrijednosti, znatna šteta) vezane uz pojedina kaznena djela takvo pravno shvaćanje neće biti doneseno jer te vrijednosti nije moguće odrediti u jedinstvenom iznosu za sve slučajeve (Garačić, A.: Pravna shvaćanja o neodređenim vrijednostima koje su zakonsko obilježje kaznenog djela, stjecaj i produljeno kazneno