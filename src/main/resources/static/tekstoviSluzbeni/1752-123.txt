 takvih ugovora III okr. Zsolt Tamas Hernadi isplatio I okr. Ivi Sanaderu dogovorenu nagradu u iznosu od 10.000.000,00 eura« pri čemu je opisan način isplate za prvih pet milijuna eura, dok je »preostali dogovoreni iznos od 5 milijuna eura ... isplaćen na za sada neutvrđeni račun«, što je u optužnici također izmijenjeno. Nijedna od navedenih razlika ne utječe na pravilnost utvrđenja da se činjenični opisi djela u nalogu o provođenju istrage i optužnici ne razlikuju u mjeri koja bi mogla objasniti konačno podvođenje tog opisa samo na kazneno djelo primanja mita.
421.2. Čini se da je činjenični opis djela, kako je naveden u optužnici, bio i temeljni razlog zbog kojega je u činjeničnom opisu djela, sada u pravomoćnoj izreci presude, navedeno sve što se u slučaju INA-MOL zbivalo od trenutka korupcijskog dogovora do (vremenski udaljenog) primanja mita, zbog čega je Županijski sud u Zagrebu onda takav činjenični opis djela pravdao time da je u slučaju INA-MOL bila riječ o jednoj radnji izvršenja kaznenog djela primanja mita (v. točku 373.).
422. Kad se povežu sve te okolnosti vezane uz činjenični opis djela primanja mita s provedenim dokaznim postupkom, čine se razumljivim razlozi zbog kojih je u javnosti stvoren snažan dojam da je u slučaju INA-MOL predsjednik Vlade svjesno postupao protivno nacionalnim interesima.
Međutim, treba ponovo podsjetiti da je tijelo kaznenog progona odustalo od optužbe da je podnositelj u slučaju INA-MOL počinio kazneno djelo zlouporabe položaja i ovlasti (v. točku 207.1.), a nikada ga nije teretilo ni za jedno drugo kazneno djelo u tom slučaju. Županijski sud prihvatio je pravnu oznaku djela kakvu je odredilo tijelo kaznenog progona.
423. Za ovaj je postupak, koji služi zaštiti individualnih prava zajamčenih Ustavom i Konvencijom, najvažnije sljedeće: vlastitu sudsku ocjenu o tome da su ugovori između Vlade i MOL-a od 30. siječnja 2009. »protivni interesima Republike Hrvatske«, koja je u provedenom kaznenom postupku prvo utvrđena, prvostupanjski sud je onda iskoristio kao dokaz da je podnositelj ustavne tužbe primio mito (»... da nisu zaključeni Ugovori koji su suprotni interesima Republike Hrvatske, a u korist MOL-a, ne bi bilo nikakvog razloga za obećanje, odnosno, davanje mita optuženom Ivi Sanaderu.« – v. točku 414.).
Tako je vlastita ocjena o štetnosti sklopljenih ugovora postala sredstvo u rukama kaznenog suda za dokazivanje krivnje podnositelja za primanje mita.
424. Polazeći od svih prethodnih navoda, mora se zaključiti da je cjelokupni postupak dokazivanja kaznenog djela primanja mita u slučaju INA-MOL bio kompromitiran do stupnja koji se mora kvalificirati kao povreda podnositeljevog prava na pravično suđenje iz članka 29. stavka 1. Ustava. Taj je dokazni postupak bio postavljen nepošteno prema podnositelju. On je optužen za počinjenje kaznenog djela primanja mita i za to je djelo bio suđen. Stoga je i dokazni postupak trebalo postaviti tako da bude u funkciji dokazivanja tog teškog koruptivnog čina. Upletanje u taj postupak dodatnih elemenata, osobito onog vezanog uz sudsko dokazivanje da su ugovori koje je s MOL-om sklopila Vlada bila protivni interesima Republike Hrvatske, na kraju je zamaglilo granicu između individualne kaznene odgovornosti podnositelja kao predsjednika Vlade za primanje mita i političke odgovornosti Vlade za sklopljene ugovore. Ujedno je stvorilo vanjski dojam da se podnositelju kao predsjedniku Vlade ne sudi samo za kazneno djelo primanja mita za koje je optužen, što je protivno jamstvima pravičnog suđenja u demokratskom društvu utemeljenom na vladavini prava.
425. Sukladno tome, na temelju članka 73. stavka 1. u vezi s člankom 76. stavkom 1. Ustavnog zakona odlučeno je kao u točkama od I. do III. izreke ove odluke, u dijelu slučaja INA-MOL koji se odnosi na način na koji je (dokazivanjem protivnosti interesima Republike Hrvatske ugovora sklopljenih između Vlade i MOL-a 30. siječnja 2009.) u kaznenom postupku proveden dokazni postupak postojanja dogovora (korupcijskog