62 05.06.2015 Odluka o usvajanju Jamstvenog programa "Energetska obnova zgrada javnog sektora" Hrvatske agencije za malo gospodarstvo, inovacije i investicije
VLADA REPUBLIKE HRVATSKE
1194
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/2011 i 119/2014) i članka 9. stavka 1. Zakona o poticanju razvoja malog gospodarstva (»Narodne novine«, br. 29/2002, 63/2007, 53/2012 i 56/2013), Vlada Republike Hrvatske je na sjednici održanoj 3. lipnja 2015. godine donijela
ODLUKU
O USVAJANJU JAMSTVENOG PROGRAMA »ENERGETSKA OBNOVA ZGRADA JAVNOG SEKTORA« HRVATSKE AGENCIJE ZA MALO GOSPODARSTVO, INOVACIJE I INVESTICIJE
I.
Usvaja se Jamstveni program »Energetska obnova zgrada javnog sektora« Hrvatske agencije za malo gospodarstvo, inovacije i investicije.
Jamstveni program iz stavka 1. ove točke sastavni je dio ove Odluke.
II.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/226
Urbroj: 50301-05/05-15-2
Zagreb, 3. lipnja 2015.
Predsjednik Zoran Milanović, v. r.
JAMSTVENI PROGRAM »ENERGETSKA OBNOVA ZGRADA JAVNOG SEKTORA«
1. Ciljna grupa
Hrvatska agencija za malo gospodarstvo, inovacije i investicije (u daljnjem tekstu: HAMAG – BICRO) u okviru ovog Jamstvenog programa, sukladno Odluci Vlade Republike Hrvatske o donošenju Programa energetske obnove zgrada javnog sektora za razdoblje 2014. – 2015. godine, KLASA: 022-03/13-04/444, URBROJ: 5030105/20-13-3 od 31. listopada 2013. godine (u daljnjem tekstu: Program Vlade RH), izdaje jamstva za pokriće dijela glavnice kredita subjektima malog gospodarstva koji su kao pružatelji energetske usluge ugovorili Ugovor o energetskom učinku prema Programu Vlade RH i koji udovoljavaju Općim uvjetima za izdavanje jamstava HAMAG – BICRO-a i uvjetima ovog Jamstvenog programa. Jamstva HAMAG – BICRO-a mogu koristiti i novoosnovani subjekti malog gospodarstva (društva posebne namjene) koji su osnovani s namjenom provođenja projekata energetske obnove zgrada, uz izjave osnivača da to društvo neće obavljati druge poslove.
2. Iznos i postotak jamstva
Najviši iznos jamstva je do 15.000.000,00 kn.
Najviši postotak jamstva iznosi 80% glavnice kredita. Najniži postotak jamstva iznosi 10% glavnice kredita.
3. Vrste ulaganja
HAMAG – BICRO u okviru ovog Jamstvenog programa izdaje jamstva za kredite odobrene za financiranje prihvatljivih troškova definiranih Programom Vlade RH.
Kreditor je dužan isplatiti sredstva kredita namjenski, 100% iznosa kredita na žiro-račune vjerovnika.
4. Opći kriteriji prihvatljivosti
Ocjena zadovoljenja kriterija prihvatljivosti provodit će se sukladno Programu Vlade RH i internoj analizi HAMAG – BICRO-a na temelju rizičnosti i procjene boniteta.
5. Instrumenti osiguranja
Kao osiguranje po izdanom jamstvu HAMAG – BICRO će uzimati isključivo zadužnicu pružatelja energetske usluge te njegovih osnivača. Dodatni instrumenti osiguranja neće se uzimati.
6. Ostali uvjeti
Ostali uvjeti pod kojima se izdaju jamstva u okviru ovog Jamstvenog programa propisani su Općim uvjetima za izdavanje jamstava HAMAG – BICRO-a i Programom dodjele državnih potpora.
7. Rok važenja Jamstvenog programa
Jamstveni program važi do iskorištenja kreditnog potencijala vremenski definiranog Programom Vlade RH.
