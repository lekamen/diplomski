58 28.05.2015 Rješenje Agencije za zaštitu tržišnog natjecanja klasa: UP/I 034-03/14-01/002 urbroj: 580-09/88-2015-100 od 17. ožujka 2015.
AGENCIJA ZA ZAŠTITU TRŽIŠNOG NATJECANJA
1142
Agencija za zaštitu tržišnog natjecanja, na temelju članka 30. stavka 1., članka 31. i članka 58. stavka 1. točke 1. Zakona o zaštiti tržišnog natjecanja (»Narodne novine«, broj 79/09, 80/13) u upravnom postupku utvrđivanja narušavanja tržišnog natjecanja sklapanjem zabranjenog sporazuma, pokrenutom po službenoj dužnosti protiv poduzetnika Sokol Marić d.o.o., sa sjedištem u Zagrebu, Trg maršala Tita 8/II, Securitas Hrvatska d.o.o., sa sjedištem u Zagrebu, Zelinska 3, AKD-Zaštita d.o.o., sa sjedištem u Zagrebu, Savska cesta 28, Klemm Sigurnost d.o.o., sa sjedištem u Zagrebu, Drage Gervaisa 3, Bilić-Erić d.o.o., sa sjedištem u Sesvetama, Ljudevita Posavskog 3, V GRUPA d.o.o., sa sjedištem u Zagrebu, Remetinečki gaj 2H i Arsenal-Ivezić d.o.o., sa sjedištem u Varaždinu, Pavlinska 5, na temelju odluke Vijeća za zaštitu tržišnog natjecanja u sastavu: Mladen Cerovac, mag. iur., predsjednik Vijeća za zaštitu tržišnog natjecanja, Vesna Patrlj, dipl. iur., zamjenica predsjednika Vijeća za zaštitu tržišnog natjecanja, Denis Matić, dipl. iur. i mr. sc. Ljiljana Pavlic, članovi Vijeća za zaštitu tržišnog natjecanja, sa 11. sjednice, održane 17. ožujka 2015. donosi
RJEŠENJE
I. Utvrđuje se da su poduzetnici Sokol Marić d.o.o., sa sjedištem u Zagrebu, Trg maršala Tita 8/II, Securitas Hrvatska d.o.o., sa sjedištem u Zagrebu, Zelinska 3, AKD-Zaštita d.o.o., sa sjedištem u Zagrebu, Savska cesta 28, Klemm Sigurnost d.o.o., sa sjedištem u Zagrebu, Drage Gervaisa 3, Bilić-Erić d.o.o., sa sjedištem u Sesvetama, Ljudevita Posavskog 3, V GRUPA d.o.o., sa sjedištem u Zagrebu, Remetinečki gaj 2H i Arsenal-Ivezić d.o.o., sa sjedištem u Varaždinu, Pavlinska 5, sklopili zabranjeni sporazum na način da su na sastanku održanom u prostorijama poduzetnika Tectus d.o.o. sa sjedištem u Zagrebu, Radnička cesta 48, 23. listopada 2013. godine, dogovorili minimalnu cijenu usluga privatne tjelesne zaštite čime su, u razdoblju od 23. listopada 2013. do 17. siječnja 2014., narušili tržišno natjecanje izravnim utvrđivanjem cijena u smislu članka 8. stavka 1. ZZTN-a.
II. Zabranjeni sporazum iz točke I. izreke ovog rješenja je ex lege ništetan, u smislu članka 8. stavka 4. Zakona o zaštiti tržišnog natjecanja.
III. Poduzetnicima iz točke I. izreke ovog rješenja izriču se sljedeće upravno-kaznene mjere:
– Sokol Marić d.o.o. u iznosu od 1.333.000,00 kuna (slovima: milijun tristo trideset tri tisuće kuna);
– Securitas Hrvatska d.o.o. u iznosu od 1.027.000,00 kuna (slovima: milijun dvadeset sedam tisuća kuna);
– AKD-Zaštita d.o.o. u iznosu od 905.000,00 kuna (slovima: devetsto pet tisuća kuna);
– Klemm Sigurnost d.o.o. u iznosu od 657.000,00 kuna (slovima: šesto pedeset sedam tisuća kuna);
– Bilić-Erić d.o.o. u iznosu od 942.000,00 kuna (slovima: devetsto četrdeset dvije tisuće kuna)
– V GRUPA d.o.o. u iznosu od 289.000,00 kuna (slovima: dvjesto osamdeset devet tisuća kuna);
– Arsenal-Ivezić d.o.o. u iznosu od 171.000,00 kuna (slovima: sto sedamdeset jedna tisuća kuna).
IV. Izreka ovog rješenja bit će objavljena u »Narodnim novinama«. Cjelokupno rješenje bit će objavljeno na stranici Agencije.
Obrazloženje
1. POKRETANJE POSTUPKA
Agencija je zaključkom klase: UP/I 034-03/2014-01/002, urbroj: 580-04/88-2014-002, od 17. siječnja 2014. (dalje: Zaključak), pokrenula postupak po službenoj dužnosti protiv poduzetnika: Sokol Marić d.o.o., sa sjedištem u Zagrebu, Trg maršala Tita 8/II (dalje: Sokol Marić), Securitas Hrvatska d.o.o., sa sjedištem u Zagrebu, Zelinska 3 (dalje: Securitas Hrvatska), AKD-Zaštita d.o.o., sa sjedištem u Zagrebu, Savska cesta 28 (dalje: AKD Zaštita), Klemm Sigurnost d.o.o., sa sjedištem u Zagrebu, Drage Gervaisa 3 (dalje: Klemm Sigurnost), Bilić-Erić d.o.o., sa sjedištem u Sesvetama, Ljudevita Posavskog 3 (dalje: Bilić Erić), V GRUPA d.o.o., sa sjedištem u Zagrebu, Remetinečki