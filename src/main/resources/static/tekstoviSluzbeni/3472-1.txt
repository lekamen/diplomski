 prethodnoj regulaciji kao i mjerodavnim Smjernicama Europske komisije o analizi tržišta i utvrđivanju značajne tržišne snage sukladno zajedničkom regulatornom okviru za elektroničke komunikacijske mreže i usluge. Tvrdi da je koristila svoje diskrecijsko pravo određivanja načina na koji će se odrediti regulatorne obveze iz članaka 58. do 62. ZEK-a koje je odredila razmjerno i opravdano s obzirom na regulatorna načela i ciljeve iz članka 5. ZEK-a.
Tuženica navodi da je, s obzirom da su i Iskon i tužitelj subjekti pod kontrolom HT-a, odnosno čine jedan gospodarski objekt, bilo potrebno za oba subjekta utvrditi jednake regulatorne obveze koje tužitelj treba promatrati kao sredstvo za jačanje djelotvornog tržišnog natjecanja, a ne kao smetnju provođenju plana financijskog restrukturiranja.
Tuženica predlaže odbiti tužbeni zahtjev kao neosnovan.
U dokaznom postupku sud je uzeo u obzir činjenice utvrđene u postupku donošenja pobijane odluke te je izvršio uvid u dokumentaciju koja prileži spisu tuženice (čl. 33. st. 2. ZUS-a).
Na temelju razmatranja svih pravnih i činjeničnih pitanja (čl. 55. st. 3. ZUS-a), Sud je utvrdio da je tužbeni zahtjev neosnovan.
Iz spisa proizlazi da je tuženica u postupku koji je prethodio donošenju pobijane odluke, po službenoj dužnosti, provela postupak analize tržišta pristupa javnoj komunikacijskoj mreži na fiksnoj lokaciji za privatne i poslovne korisnike (čl. 52. ZEK-a). Utvrdila je mjerodavno tržište podložno prethodnoj regulaciji (čl. 53. ZEK-a) vodeći računa o mjerodavnoj Preporuci Europske komisije 2007/879/EZ od 17. prosinca 2007. o mjerodavnim tržištima podložnima prethodnoj regulaciji i mjerodavnim Smjernicama Europske komisije o analizi tržišta i utvrđivanju značajne tržišne snage u skladu sa zajedničkim regulatornim okvirom za elektroničke komunikacijske mreže i usluge (čl. 52. st. 6.).
Tužena Agencija je potom trgovačko društvo Hrvatski Telekom d.d. i njegova povezana društva Iskon Internet d.d. i OT-Optima Telekom d.d., na temelju mjerila iz članka 55. stavka 3. ZEK-a, odredila operatorima sa značajnom tržišnom snagom na tom tržištu (čl. 54. i 55. ZEK-a) i odredila im odgovarajuće regulatorne obveze. Pravilno tvrdi tuženica da je pri tom koristila svoje diskrecijsko pravo određivanja načina na koji će se odrediti regulatorne obveze iz članka 58. do 62. ZEK-a i da Plan financijskog restrukturiranja tužitelja ne može predstavljati činjenicu zbog koje bi primjena propisa o zaštiti tržišnog natjecanja mogla biti suspendirana. Uz to valja naglasiti da je tuženica u pobijanoj odluci jasno navela da će se utvrđene regulatorne obveze na tužitelja, kao i na Iskon Internet d.d., primijeniti na odgovarajući način.
Iz spisa tuženice proizlazi da je Prijedlog Odluke u skladu s odredbom članka 23. ZEK-a dostavila Europskoj komisiji koja je 23. listopada 2014. dostavila odluku u skladu s člankom 7. Direktive 2002/21/EZ u kojoj je navedeno da Komisija nema primjedbi na dostavljeni Prijedlog.
Ocjenjujući zakonitost pobijane odluke (čl. 3. st. 1. ZUS-a) u granicama postavljenog tužbenog zahtjeva (čl. 31. st. 1. ZUS-a), Sud je ocijenio da tuženica nije povrijedila zakon tužitelju na štetu. Pravilno je i tužitelja odredila operatorom sa značajnom tržišnom snagom te mu razmjerno i opravdano odredila regulatorne obveze, uz obrazloženje s kojim je Sud suglasan.
Zbog svega navedenog, tužbeni zahtjev je odbijen na temelju odredbe članka 57. stavka 1. ZUS-a, a odluka o objavi presude u »Narodnim novinama« temelji se na odredbi članka 14. stavka 8. ZEK-a.
Broj: UsII-106/14-10
Zagreb, 17. ožujka 2016.
Predsjednica vijeća Lidija Rostaš-Beroš, dipl. iur., v. r.
