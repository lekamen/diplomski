 učinkovitog i ekonomičnog uređenja položaja robe.
(3) Ako se niti nakon provedene treće dražbe ne može odrediti da je dražba uspjela, Povjerenstvo utvrđuje da se neće ponovno provoditi dražba i određuje daljnje radnje radi uređenja položaja robe.
ODJELJAK 3. ELEKTRONIČKA JAVNA DRAŽBA
Elektronička javna dražba
Članak 25.
(1) Na elektroničkoj javnoj dražbi (u daljnjem tekstu: e-dražba) roba se prodaje ponuditelju koji je elektroničkim putem ponudio najvišu cijenu prema uvjetima oglasa o robi za koju se provodi e-dražba.
(2) E-dražba se provodi prema pravilima koja se objavljuju na mrežnim stranicama Carinske uprave.
(3) Carinska uprava može ovlastiti osobu koja je registrirana za obavljanje poslova zastupanja u prodaji pokretnina da u ime i za račun Carinske uprave provede e-dražbu.
(4) Pravila te uvjeti i način e-dražbe iz stavka 3. ovoga članka utvrđuju se ugovorom između Carinske uprave i osobe koja je registrirana za obavljanje poslova zastupanja u prodaji pokretnina.
ODJELJAK 4. JAVNI POZIV ZA PRIKUPLJANJE PISANIH PONUDA
Jedinstveno pravilo izbora
Članak 26.
Javnim pozivom za prikupljanje pisanih ponuda (u daljnjem tekstu ovoga Odjeljka: prikupljanje pisanih ponuda) roba se prodaje ponuditelju koji je putem davanja pisane ponude ponudio najvišu cijenu u skladu s uvjetima sadržanim u oglasu s javnim pozivom za prikupljanje pisanih ponuda.
Oglas s javnim pozivom za prikupljanje pisanih ponuda
Članak 27.
(1) Oglas s javnim pozivom za prikupljanje pisanih ponuda (u daljnjem tekstu ovog Odjeljka: oglas) se objavljuje, najkasnije osam dana prije dana određenog za javno otvaranje ponuda, na mrežnim stranicama Carinske uprave te po procjeni i u dnevnom tisku.
(2) Oglas sadrži sljedeće podatke:
1. redni broj i godina pod kojim se oglašeno prikupljanje pisanih ponuda vodi u područnom carinskom uredu
2. predmet prikupljanja pisanih ponuda (naziv, vrsta, količina, tehnički i drugi osnovni podaci o robi te opće stanje robe)
3. iznos početne prodajne cijene robe, s naznakom da se radi o iznosu bez davanja koja se plaćaju pri uvozu robe
4. mogućnosti sadržane u članku 12. ovoga Pravilnika, te vrste davanja koja se plaćaju pri puštanju robe u slobodan promet (ako su ispunjeni uvjeti za uvoz robe)
5. određenje osoba koje mogu predati ponudu sukladno člancima 13. i 14. ovoga Pravilnika
6. visinu i način polaganja jamčevine sukladno članku 18. stavku 1. i stavku 2. točki 1. ovoga Pravilnika
7. mjesto i vrijeme predviđeno za razgledavanje robe
8. adresu za davanje ponude
9. uputu o načinu podnošenja ponude sukladno članku 28. ovoga Pravilnika
10. rok za davanje ponude (datum i sat do kojeg ponuda mora pristići u područni carinski ured), uz upozorenje u smislu članka 29. stavaka 2. i 3. ovoga Pravilnika
11. mjesto, datum i sat javnog otvaranja ponuda
12. navod o mogućnosti prisustvovanja ponuditelja kod javnog otvaranja ponuda, koja prisutnost je uvjet prava izjavljivanja prigovora na tijek javnog otvaranja ponuda
13. kriterij za odabir najpovoljnije ponude
14. način obavještavanja ponuditelja o provedbi prikupljanja pisanih ponuda i odabiru najpovoljnije ponude
15. rok i način plaćanja te uvjeti preuzimanja robe
16. druge podatke bitne za uspješnu provedbu prikupljanja pisanih ponuda (prodaja robe po modelu »viđeno-kupljeno« što isključuje sve naknadne prigovore kupca po pitanju kvalitete i eventualnih nedostataka robe, navod da se roba prodaje bez garancije, obveza kupca da ishodi potrebne dozvole i druge isprave i sl.)
17. uputu o tome gdje se mogu dobiti ostale informacije o prikupljanju pisanih ponuda.
Pisana ponuda
Članak 28.
(1) Pisana ponuda se podnosi u izvorniku, u omotnici zatvorenoj na način koji drugoj osobi onemogućuje uvid u njezin sadržaj i s naznakom »PONUDA – NE OTVARATI, za Javni poziv za prikupljanje pisanih ponuda broj:____/____«, na adresu označenu u oglasu, najkasnije do trenutka koji je u oglasu određen za davanje ponude.
(2) Ponuda mora sadržavati:
1. podatke o ponuditelju (naziv odnosno ime i prezime, adresa, OIB,