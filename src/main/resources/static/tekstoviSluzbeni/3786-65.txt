 VI. DOSTAVA DOKUMENATA I IZVJEŠTAJA ULAGATELJIMA
Članak 208.
Društvo za upravljanje, svaka osoba koja u ime i za račun društva za upravljanje nudi udjele UCITS fonda te posrednici koji prodaju ili savjetuju ulagatelje o mogućem ulaganju u udjele UCITS fonda ili u proizvode koji uključuju izloženost prema takvom UCITS fondu, moraju ulagatelju prije sklapanja ugovora o ulaganju besplatno staviti na raspolaganje ključne podatke za ulagatelje.
Članak 209.
Društvo za upravljanje iz druge države članice koje upravlja UCITS fondom osnovanim u Republici Hrvatskoj, dužno je prospekt UCITS fonda i sve njegove promjene, kao i polugodišnje i revidirane godišnje izvještaje UCITS fonda dostaviti Agenciji, a nadležnim tijelima matične države članice društva za upravljanje na njihov zahtjev.
Dostupnost prospekta i polugodišnjih i revidiranih godišnjih izvještaja
Članak 210.
(1) Na svim mjestima na kojima se provodi nuđenje udjela UCITS fonda, ulagateljima mora biti omogućen uvid u prospekt i posljednje revidirane godišnje izvještaje te polugodišnje izvještaje UCITS fonda.
(2) Uvid u dokumente iz stavka 1. ovoga članka mora biti omogućen ulagateljima i kada nuđenje udjela u UCITS fondu izvan prodajnih mjesta obavljaju radnici društva za upravljanje, odnosno druge osobe koje je društvo za to ovlastilo.
Način dostave dokumenata i izvještaja
Članak 211.
(1) Društvo za upravljanje dužno je ulagatelju, na njegov zahtjev, besplatno dostaviti prospekt i ključne podatke za ulagatelje u tiskanom obliku, na trajnom mediju različitom od papira ili putem mrežne stranice društva za upravljanje.
(2) Kada se prospekt UCITS fonda i ključni podaci za ulagatelje ulagatelju dostavljaju na trajnom mediju različitom od papira ili putem objave na mrežnoj stranici društva za upravljanje, dostavljaju se pod uvjetima određenima člankom 38. Uredbe Komisije (EU) br. 583/2010 u pogledu ključnih informacija za ulagatelje i uvjeta koji moraju biti ispunjeni kada se ključne informacije ili prospekt daju ulagateljima na trajnom mediju različitom od papira ili putem mrežne stranice.
(3) Posljednji revidirani godišnji izvještaji i polugodišnji izvještaji UCITS fonda ulagatelju se dostavljaju na način predviđen u prospektu UCITS fonda i ključnim podacima za ulagatelje, a ako prospekt to ne predviđa, onda na način predviđen za dostavu prospekta.
(4) Neovisno o odredbi stavka 4. ovoga članka, društvo za upravljanje dužno je ulagatelju, na njegov zahtjev, besplatno dostaviti posljednje revidirane godišnje izvještaje i polugodišnje izvještaje UCITS fonda u tiskanom obliku.
GLAVA VII. DRUGE OBJAVE I OBAVIJESTI ULAGATELJIMA
Mjesečni izvještaji
Članak 212.
(1) Društvo za upravljanje dužno je izrađivati mjesečni izvještaj o poslovanju UCITS fonda namijenjen ulagateljima i objavljivati ga na svojim mrežnim stranicama najkasnije do 15. u mjesecu za prošli mjesec.
(2) Iznimno od stavka 1. ovoga članka, društvo za upravljanje nije dužno izrađivati mjesečni izvještaj o poslovanju UCITS fonda za prva tri mjeseca od početka njegovog rada.
Objava pravnih i poslovnih događaja
Članak 213.
(1) Društvo za upravljanje dužno je, kada je to moguće, na svojim mrežnim stranicama objaviti svaki pravni i poslovni događaj u vezi s društvom za upravljanje i UCITS fondom kojim upravlja, kada se radi o događajima koji bi mogli utjecati na poslovanje UCITS fonda.
(2) O pravnim i poslovnim događajima iz stavka 1. ovoga članka društvo za upravljanje dužno je bez odgode obavijestiti i Agenciju.
Dostava dodatnih informacija
Članak 214.
Na zahtjev ulagatelja društvo za upravljanje dužno je dostaviti i dodatne informacije o limitima koji se primjenjuju na području upravljanja rizicima UCITS fonda kojim društvo upravlja, postupcima koji se koriste u tu svrhu, kao i o promjenama u rizičnosti i prinosima osnovnih vrsta financijskih instrumenata u koje je uložena imovina UCITS fonda.
Pravilnik o sadržaju i rokovima objava
Članak 215.
Agencija će pravilnikom detaljnije propisati sadržaj mjesečnog izvještaja o