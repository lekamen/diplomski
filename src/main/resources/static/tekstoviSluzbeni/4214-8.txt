 ... odluči o njegovim pravima i obvezama ...
(...)«
Sadržaj ustavnog prava na pravično suđenje ograničen je na postupovna jamstva pravičnog suđenja pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje povreda u postupcima pred sudovima te na temelju toga, sagledavajući postupak kao jedinstvenu cjelinu, ocjenjuje je li postupak bio vođen na način koji je podnositeljici osiguravao pravično suđenje.
21. Ustavni sud je u svojoj odluci broj: U-III-1052/2007 od 4. svibnja 2011. objavljenoj u »Narodnim novinama« broj 55/11. (točka 5.3.) istaknuo da stalna praksa Europskog suda za ljudska prava tumači pravo na djelotvorno pravno sredstvo tako da (propisana) primjenjivana ograničenja ne smiju spriječiti niti umanjiti pravo na djelotvorno pravno sredstvo koje pripada podnositelju na takav način ili do takve mjere da bi sama bit toga prava bila umanjena ili oslabljena (presuda od 19. lipnja 2001. u predmetu Kreuz protiv Poljske, § 54.; presuda od 23. studenoga 1993. u predmetu Poitrimol protiv Francuske, § 35-38.; presuda od 14. prosinca 1999. u predmetu Khalfaoui protiv Francuske, § 42-54.; presuda od 15. veljače 2000. u predmetu Garcia Manibardo protiv Španjolske, § 44-45.; presuda od 6. prosinca 2001. u predmetu Yagtzilar i drugi protiv Grčke, § 23.). Zakonodavac doduše, opravdano može postupovnim odredbama ograničiti pravo na djelotvorno pravno sredstvo u interesu učinkovitog pravosuđa, ali propust valjane primjene takvih odredbi značit će uvijek povredu prava na djelotvorno pravno sredstvo kada predstavlja proizvoljno tumačenje mjerodavnog (postupovnog) prava (presuda od 12. srpnja 2001. u predmetu Prince Hans-Adam of Lichtenstein protiv Njemačke, § 69.) ili kada podnositelju pravnog sredstva nameće nerazmjerno ograničenje njegovog prava (presuda od 21. rujna 2004. u predmetu Zwiazek Nauczycieltstwa Polskiego protiv Poljske, § 38.; presuda od 31. srpnja 2001. u predmetu Mortier protiv Francuske, § 36-39.). O potonjemu je riječ upravo u slučaju kada sud odredbe o dopuštenosti primjenjuje »na previše formalistički način« (presuda od 28. listopada 2003. u predmetu Stone Court Shipping Co. protiv Španjolske, § 36-43.; presuda od 20. travnja 2004. u predmetu Bulena protiv Češke, § 35.; presuda od 25. svibnja 2004. u predmetu Kadlec i dr. protiv Češke, § 26-30.; presuda od 27. svibnja 2004. u predmetu Boulougouras protiv Grčke, § 26-27.).
22. U konkretnoj pravnoj stvari podnositeljica je u »izvanrednoj« reviziji navela da je podnosi na temelju članka 382. stavka 2. točke 2. ZPP-a, jer su odluke nižestupanjskih sudova utemeljene na shvaćanju koje nije podudarno s pravnim shvaćanjem Vrhovnog suda zauzetim (u istovrsnom predmetu) u presudi broj: Rev 2620/1994-2 od 16. veljače 1995. U potonjoj je presudi navedeno:
»Odredbom čl. 280. Zakona o obveznim odnosima propisano je da svaki vjerovnik čije je potraživanje dospjelo za isplatu i bez obzira kad je nastalo može pobijati radnju svoga dužnika koja je poduzeta na štetu vjerovnika. A smatra se da je pravna radnja poduzeta na štetu vjerovnika ako njezinim izvršenje dužnik nema dovoljno sredstava za ispunjenje vjerovnikova potraživanja koje su pretpostavke u ovom slučaju sasvim sigurno ispunjene.
Odredbom čl. 284. Zakona o obveznim odnosima propisano je da ako sud usvoji tužbeni zahtjev pravna radnja gubi učinak samo prema tužitelju i samo toliko koliko je potrebno za ispunjenje njegovog potraživanja.
Dakle, u pravnoj primjeni odredbi Zakona o obveznim odnosima kojima je regulirano pitanje pobijanja dužnikovih pravnih radnji pravni posao između dužnika i treće osobe koji je predmet pobijanja se ne poništava već pobijanje ide samo za tim da se ograniči djelovanje pravnog posla i time otkloni štetni učinak u odnosu na vjerovnika. Treća se osoba pak može osloboditi takvog ograničavanja pravnog posla ako plati vjerovniku ono što mu dužnik duguje.
Prema tome pogriješili su nižestupanjski sudovi kada su poništili ugovor o darovanju kojim je 