 podnositeljice da se sudski postupak nastavi (koji su uslijedili nakon njegova prekida), prvostupanjski sud nije ni pokušao stvarno razmotriti utjecaj stupanja na snagu Zakona o naknadi: 92/96 na opseg njegove nadležnosti u odnosu na tri tužbena zahtjeva podnositeljice specificirana u tužbi iz 1991. godine. To nije učinio ni Županijski sud u Zagrebu u povodu žalbi podnositeljice na prvostupanjska rješenja o odbijanju nastavka postupka. Vrhovni sud odbacio je reviziju podnositeljice (podnesenu protiv rješenja o prekidu sudskog postupka) pozivajući se na procesne razloge.
Štoviše, sudovi i dalje kontinuirano ustraju na prekidu tog postupka, neovisno što su prijeđene sve granice razumnosti kad je riječ o njegovom trajanju. Sam prekid postupka do donošenja ove odluke traje ukupno 11 godina, tri (3) mjeseca i jedan (1) dan.
60. Ustavni sud utvrđuje da je u ovom slučaju riječ o apriornoj povredi prava na razumnu duljinu sudskog postupka, ali i o povredi prava na pristup sudu uzrokovanoj nerazumno dugim razdobljem njegova prekida.
Drugim riječima, došlo je do dvije povrede ustavnog prava podnositeljice na pravično suđenje koje je zajamčeno člankom 29. stavkom 1. Ustava. To su pravo na razumnu duljinu sudskog postupka i pravo na pristup sudu.
a) Izreka odluke
61. Zbog povrede prava na razumnu duljinu postupka i prava na pristup sudu, zajamčenih člankom 29. stavkom 1. Ustava, a na temelju članka 73. Ustavnog zakona, odlučeno je kao u točki I. izreke.
62. Točka II. izreke uvjetovana je različitim obilježjima predmeta spora broj: P-4675/91 i broj: P-4683/91.
63. Prvo, u predmetu broj: P-4675/91 riječ je o tužbenom zahtjevu podnositeljice »radi utvrđenja i činidbe«, to jest radi utvrđenja prava vlasništva (u 2/23 dijela) sporne stambene zgrade, predaje suvlasničkog dijela podnositeljici »na korištenje i upravljanje« te isplate novčane naknade na ime stečenog bez pravne osnove. Ta se tužba temelji na podnositeljičinom nespornom vlasništvu u 2/23 dijela sporne stambene zgrade, pa ni na koji način nije povezana s kasnijim stupanjem na snagu Zakona o naknadi:92/96 jer se taj zakon na podnositeljičin 2/23 udio ne primjenjuje.
Pravilnost tog utvrđenja proizlazi iz presude Upravnog suda broj: Us-4915/2006-15 od 1. srpnja 2010. (v. točku 7.1. u vezi s točkom 21. obrazloženja ove odluke), u kojoj je navedeno:
»U odnosu na daljnji zaključak tuženog tijela« (Ministarstva pravosuđa, koje je poništilo prvostupanjsko rješenje od 28. listopada 2003. o povratu imovine podnositeljici te je predmet vratilo na ponovni postupak prvostupanjskom upravnom tijelu – op. Ustavnog suda) »da u nastavku postupka valja odlučiti i o zahtjevu tužiteljice koji se tiče naknade za 2/23 dijela predmetne zgrade, valja reći da u odnosu na taj dio tužiteljica nije niti tražila povrat odnosno naknadu, kao što to potvrđuje i u tužbi u kojoj pravilno navodi da je taj dio predmetne zgrade ostao u vlasništvu tužiteljice, što proizlazi iz podataka spisa predmeta, kojima prileže i zemljišnoknjižni izvatci iz kojih proizlazi da je majka tužiteljice kao ranija vlasnica još prije oduzimanja taj dio nekretnine prodala tužiteljici. Stoga je taj dio nekretnine ostao u vlasništvu tužiteljice zbog čega nije predmet povrata u ovom postupku, kako to nepravilno zaključuje tuženo tijelo.«
63.1. Sukladno tome, nesporno je da su redovni sudovi nadležni za taj tužbeni zahtjev podnositeljice u cijelosti. S obzirom da ni pitanje utvrđenja prava vlasništva na navedenom 2/23 dijelu zgrade, ni pitanje vraćanja tog dijela zgrade »na korištenje i upravljanje« podnositeljici, a ni pitanje prava na isplatu naknade na ime stečenog bez pravne osnove (to jest ubiranja stanarine u 2/23 dijelu zgrade koji pripada podnositeljici, a da ona ta sredstva nikada nije dobila), nisu složena pravna pitanja, nadležni prvostupanjski sud dužan je donijeti odluku u predmetu broj: P-4675/91 bez odgode, a najkasnije u roku od tri (3) mjeseca, računajući od prvog idućeg dana nakon objave ove odluke u »Narodnim novinama«.
Na