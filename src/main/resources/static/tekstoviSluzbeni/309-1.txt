
(5) Ako se radi o poslu faktoringa koji uključuje otkup mjenice u ugovoru je potrebno navesti podatke o mjenici koja je izdana kao sredstvo podmirenja novčane tražbine (trasant/izdavatelj, trasat, remitent, mjenični iznos, mjesto i datum izdavanja, datum dospijeća, broj mjenice) te podatke o osnovi nastanka novčane tražbine iz stavka 3. ovog članka.
(6) Ukoliko su predmet faktoringa buduće tražbine, osnovu nastanka budućih tražbina dovoljno je odrediti kao pružanje određene vrste usluga ili isporuku određene vrste dobara bez obzira na to postoji li u trenutku sklapanja ugovora o faktoringu ugovorna osnova za pružanje tih usluga ili isporuku te vrste dobara. Prijenos budućih tražbina proizvodi pravne učinke u trenutku nastanka tih tražbina.
Određenje stope kamate i načina obračuna
Članak 8.
(1) Ugovorom o faktoringu mora biti određena vrsta, visina i način obračuna, rokovi dospijeća i naplate kamate koju pružatelj usluga faktoringa zaračunava na predujmljeni dio kupoprodajne cijene predmeta faktoringa za razdoblje između isplate predujma i ugovorenog dana dospijeća plaćanja kupoprodajne cijene predmeta faktoringa.
(2) Ako datum dospijeća plaćanja kupoprodajne cijene predmeta faktoringa nije ugovoren, uzima se da je kao datum dospijeća plaćanja kupoprodajne cijene predmeta faktoringa kod regresnog faktoringa ugovoren dan na koji dužnik predmeta faktoringa ispuni svoju obvezu pružatelju usluga faktoringa bez obzira na datum dospijeća predmeta faktoringa (dan naplate predmeta faktoringa), a kod bezregresnog faktoringa datum dospijeća predmeta faktoringa.
(3) Ugovorom o faktoringu ili posebnim pisanim sporazumom između pružatelja usluge faktoringa i snositelja troška može se odrediti kako će trošak kamate snositi neka druga osoba kao snositelj troška.
(4) U slučaju postojanja posebnog pisanog sporazuma iz stavka 3. ovoga članka ugovor o faktoringu mora sadržavati i naznaku da je kamatna stopa i način obračuna utvrđen posebnim sporazumom između pružatelja usluga faktoringa i snositelja troška kamate.
Određenje faktoring-naknade, administrativne naknade i ostalih troškova
Članak 9.
(1) Ugovor o faktoringu mora sadržavati određenje faktoring-naknade, administrativne naknade i ostalih troškova ukoliko su isti ugovoreni.
(2) Faktoring-naknada je naknada za pružanje usluge faktoringa.
(3) Administrativna naknada je naknada za operativne aktivnosti vezane uz pružanje usluge faktoringa (vođenje evidencije, dogovaranje i praćenje otplate predmeta faktoringa, prikupljanje podataka, izrade analiza i davanje informacija o kreditnoj sposobnosti dužnika predmeta faktoringa itd.).
(4) Ostali troškovi su svi drugi troškovi za koje pružatelj usluge može teretiti dobavljača, kupca ili snositelja troška tijekom trajanja ugovora o faktoringu te koji u ugovoru moraju biti određeni na jasan i transparentan način.
(5) Ugovorom o faktoringu ili posebnim pisanim sporazumom između pružatelja usluge faktoringa i snositelja troška može se odrediti kako će faktoring-naknadu, administrativnu naknadu i/ili druge ugovorom utvrđene troškove snositi neka druga osoba kao snositelj troška.
(6) U slučaju postojanja posebnog pisanog sporazuma iz stavka 5. ovoga članka ugovor o faktoringu mora sadržavati i naznaku da su faktoring-naknada, administrativna naknada i/ili drugi troškovi utvrđeni posebnim sporazumom između pružatelja usluga faktoringa i snositelja troška.
Ostale ugovorne odredbe
Članak 10.
Pored podataka iz članka 4. ovoga Pravilnika Ugovor može sadržavati i druge odredbe kojima ugovorne strane reguliraju svoje odnose, a koje moraju biti usklađene s pozitivnim zakonskim odredbama koje su pružatelji usluge faktoringa dužni primjenjivati u svom poslovanju.
Završna odredba
Članak 11.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/15-06/04
Urbroj: 326-01-550-15-1
Zagreb, 6. veljače 2015.
Predsjednik Upravnog vijeća Petar-Pierre Matek, v. r.
