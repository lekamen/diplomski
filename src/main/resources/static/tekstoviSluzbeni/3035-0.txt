14 12.02.2016 Pravilnik o izdavanju svjedodžbe aerodroma i odobrenja za uporabu aerodroma
MINISTARSTVO POMORSTVA, PROMETA I INFRASTRUKTURE
384
Na temelju članka 142. točke 8. Zakona o zračnom prometu (»Narodne novine«, broj 69/09, 84/11, 54/13, 127/13 i 92/14), ministar pomorstva, prometa i infrastrukture donosi
PRAVILNIK
O IZDAVANJU SVJEDODŽBE AERODROMA I ODOBRENJA ZA UPORABU AERODROMA
DIO PRVI OPĆE ODREDBE
Područje primjene
Članak 1.
(1) Ovim Pravilnikom propisuju se uvjeti kojima mora udovoljavati operator aerodroma za izdavanje te način izdavanja svjedodžbe aerodroma i odobrenja za uporabu aerodroma, ukoliko za iste nije primjenjiv EU propis kojim se utvrđuju zahtjevi i upravni postupci u vezi s aerodromima.
(2) Svjedodžbu aerodroma i odobrenje za uporabu aerodroma izdaje Hrvatska agencija za civilno zrakoplovstvo (u daljnjem tekstu: Agencija).
DIO DRUGI SVJEDODŽBA AERODROMA
Uvjeti za izdavanje svjedodžbe aerodroma
Članak 2.
Uvjeti za izdavanje svjedodžbe aerodroma su:
a) svi objekti i operativne površine aerodroma te pripadajući navigacijski sustavi, sredstva, uređaji i oprema za koje je odgovoran operator aerodroma, moraju biti projektirani i građeni u skladu s propisanim uvjetima,
b) svi objekti i operativne površine aerodroma te pripadajući navigacijski sustavi, sredstva, uređaji i oprema za koje je odgovoran operator aerodroma, moraju biti održavani u skladu s propisanim uvjetima,
c) svi aeronautički podaci o aerodromu objavljeni u Zborniku zrakoplovnih informacija (AIP), za čiju točnost je nadležan operator aerodroma, moraju biti na odgovarajući način dokumentirani i sukladni propisanim uvjetima,
d) spasilačko-vatrogasna zaštita na aerodromu mora biti organizirana i opremljena u skladu s propisanim uvjetima,
e) hitna medicinska služba na aerodromu mora biti organizirana u skladu s propisanim uvjetima,
f) u skladu s propisanim uvjetima, operator aerodroma mora organizacijski definirati i u praksi u cijelosti primijeniti:
– sustav upravljanja sigurnošću i
– sustav upravljanja zaštitom zračnog prometa sukladno odredbama Nacionalnog programa zaštite civilnog zračnog prometa,
g) u skladu s odredbama ovoga Pravilnika, operator aerodroma mora izraditi i u praksi u cijelosti primijeniti aerodromski priručnik i aerodromski program zaštite civilnog zračnog prometa koje je prethodno odobrila Agencija,
h) zaposlenici operatora aerodroma koji obavljaju poslove od značaja za sigurnost i zaštitu zračnog prometa moraju biti stručno osposobljeni za obavljanje tih poslova u skladu s propisanim uvjetima.
Zahtjev za izdavanje svjedodžbe aerodroma
Članak 3.
(1) Operator aerodroma podnosi Agenciji zahtjev za izdavanje svjedodžbe aerodroma na obrascu koji se nalazi u Dodatku 5 ovoga Pravilnika.
(2) Uz zahtjev za izdavanje svjedodžbe aerodroma operator aerodroma mora dostaviti:
a) aerodromski priručnik (u dva tiskana primjerka te jedan primjerak na CD-u),
b) aerodromski program zaštite (u dva tiskana primjerka te jedan primjerak na CD-u),
c) dokaz o ekonomskoj sposobnosti operatora aerodroma (godišnja financijska izvješća o rezultatima poslovanja, izvješće ovlaštenog revizora o obavljenoj reviziji poslovanja, Bruto bilancu, Bilancu, Račun dobiti i gubitka, Investicijski plan poslovanja uz Plan izvora sredstava, Obrazloženje realizacije plana),
d) dokaz da članovi uprave aerodroma posjeduju odgovarajuće kompetencije.
(3) Obrazac zahtjeva za izdavanje svjedodžbe aerodroma propisuje Agencija i objavljuje na svojim internetskim stranicama.
Izdavanje, izmjena i oduzimanje svjedodžbe aerodroma
Članak 4.
(1) Svjedodžba aerodroma izdaje se:
a) trajno, bez vremenskog ograničenja operatoru aerodroma koji podnese dokaze o ispunjavanju uvjeta za izdavanje svjedodžbe propisanih ovim Pravilnikom, ili
b) privremeno, s vremenskim ograničenjem u slučaju kada:
– sigurnost i zaštita zračnog prometa nisu ugrožene iako nisu ispunjeni svi uvjeti za izdavanje svjedodžbe propisani ovim Pravilnikom i
– operator aerodroma dostavi Agenciji plan provedbe korektivnih