 ne ostavlja prostor za tumačenje prema kojem bi navedena norma dopuštala članstvo dužnosnika u nadzornom odboru trgovačkog društva.
Nadalje, tuženik je u odgovoru na tužbu iznio pravno utemeljene razloge zbog kojih su neosnovani tužbeni navodi vezani za (ne)postojanje propisane obveze dužnosnika da podnese ostavku u slučaju otkrivanja okolnosti protivnih normama ZSSI, navodnu nemogućnost podnošenja ostavke prije odgovarajućih odluka drugih tijela trgovačkog društva, okolnost da ga Vlada Republike Hrvatske nije opozvala iz članstva predmetnoga Nadzornog odbora, te za okolnost da odredbama ZSSI nije propisan postupak usklađenja zatečenog stanja.«
5) Žalba podnositelja i postupak pred Visokim upravnim sudom Republike Hrvatske
42. Podnositelj je u žalbi Visokom upravnom sudu u prvom redu naglasio »kako u obrazloženju prvostupanjske odluke nisu sadržani valjani razlozi na kojima bi se temeljila odluka prvostupanjskog suda, te se stoga pobijana presuda ne može ispitati. Prvostupanjski sud bez navođena posebnih razloga navodi da prihvaća i ostale razloge navedene u obrazloženju osporavane odluke tuženika te u odgovoru tuženika na tužbu, a da pritom ne vrši usporedbu s navodima tužitelja iznesenim u tužbi, te iste navode ne konfrontira sa činjenicama (dokumentacijom) koja se nalazi u spisu. U navedenom propustu, a uslijed čega prvostupanjsku presudu nije moguće ispitati, očituje se upravo bitna povreda pravila sudskog postupka, a čime se ostvaruje žalbena osnova«. Podnositelj je u žalbi također tvrdio da je Upravni sud u Rijeci »pogrešno utvrdio činjenično stanje, te je pogrešno primijenio materijalno pravo (odnosno odredbe Zakona o sprječavanju sukoba interesa – ZSSI)«. Te je svoje tvrdnje obrazložio. Konačno, podnositelj je u žalbi Visokom upravnom sudu naveo i sljedeće:
»Također, tužitelj ponavlja (a što je već ranije izneseno u tužbi) kako se odredba iz čl.14. ZSSI-a ima tumačiti teleološki polazeći prvenstveno od same svrhe ZSSI-a koja je sadržana u čl. 1. st. 2. ZSSI-a, na način da se od slučaja do slučaja utvrdi da li postoji ili može li doći do sukoba interesa u obnašanju javnih dužnosti, ili privatnih utjecaja na donošenje odluka u obnašanju javnih dužnosti ...
Nadalje, niti jednom odredbom ZSSI-ja nije propisano da je dužnosnik dužan dati ostavku u slučaju otkrivanja okolnosti koje bi bile u suprotnosti s odredbama ZSSI-ja. Odnosno u konkretnom slučaju niti jedna odredba ZSSI-ja nije obvezivala tužitelja na davanje ostavke na mjesto člana nadzornog odbora društva BRIJUNI RIVIJERA d.o.o.«
43. Kad je riječ o ocjeni Visokog upravnog suda o podnositeljevim žalbenim navodima kao neosnovanima, jedini relevantan dio obrazloženja osporene drugostupanjske presude glasi:
»Imajući na umu detaljno obrazloženo osporavano rješenje tuženika od 4. ožujka 2015., u kojem su navedene i sve izmjene materijalnog zakona koji se primjenjuje u ovom postupku tj. Zakona o sprečavanju sukoba interesa i to od Zakona iz 2003., Zakona iz 2010., (a na koje se Zakone žalitelj poziva i u žalbi), te sada važećeg Zakona, sve Odluke o popisu pravnih osoba od posebnog interesa kako državnog, tako i za Grad Pulu i istarsku županiju, ovaj Sud prihvaća kao pravilnu i ocjenu i tuženika i prvostupanjskog tijela da je žalitelj počinio povredu članka 14. stavka 1. Zakona u razdoblju od ožujka 2011. do lipnja 2014., te mu je radi navedene povrede sukladno članku 42. stavku 1. podstavku 2. istoga Zakona pravilno izrečena sankcija.«
IV. PRIGOVORI PODNOSITELJA
44. Podnositelj u ustavnoj tužbi naznačuje svoje temeljne prigovore u odnosu na svaki pojedini osporeni pojedinačni akt ovako:
»Bit ustavnosudske stvari očituje se u činjenici da su učinci osporene presude Visokog upravnog suda takvi da, u mjeri koja je relevantna s ustavnopravnog gledišta, narušavaju podnositeljevo pravo na pravično suđenje zajamčeno člankom 29. st. 1. Ustava u više aspekata. U osporenoj presudi Visokog upravnog suda, kao i onoj Upravnog suda u Rijeci, nisu poštovana ni ustavna jamstva sudske