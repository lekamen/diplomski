 odgovarajuće mjere kako bi spriječio ponavljanje takvog događaja.
3. Hrvatska narodna banka može odrediti dodatne sigurnosne zahtjeve svim sudionicima i/ili sudionicima koje smatra kritičnima.
GLAVA VII. INFORMACIJSKI I KONTROLNI MODUL
Članak 29.
Upotreba ICM-a
1. ICM:
(a) omogućuje sudionicima pristup informacijama koje se odnose na njihove račune i upravljanje likvidnošću,
(b) može se upotrijebiti za iniciranje naloga za prijenos likvidnosti i
(c) omogućuje sudionicima da u slučaju pada sudionikove platne infrastrukture inicira pričuvnu preraspodjelu likvidnosti i pričuvna izvanredna plaćanja.
2. Dodatni tehnički detalji u vezi s ICM-om sadržani su u Dodatku I. ove Odluke.
GLAVA VIII. NAKNADA ŠTETE, SUSTAV ODGOVORNOSTI I DOKAZI
Članak 30.
Program za naknadu štete
Ako nalog za plaćanje ne može biti namiren istog radnog dana kada je primljen zbog tehničkog kvara sustava TARGET2, Hrvatska narodna banka nudi naknadu štete pogođenim izravnim sudionicima u skladu s posebnim postupkom utvrđenim u Dodatku II. ove Odluke.
Članak 31.
Sustav odgovornosti
1. U ispunjavanju svojih obveza u skladu s ovom Odlukom Hrvatska narodna banka i sudionici u međusobnom su odnosu dužni postupati s razumnom pažnjom.
2. Hrvatska narodna banka odgovara svojim sudionicima za štetu koja proizađe iz rada sustava TARGET2-HR zbog prijevare, namjere ili krajnje nepažnje Hrvatske narodne banke. U slučaju obične nepažnje, odgovornost Hrvatske narodne banke ograničena je na iznos predmetne transakcije i/ili gubitak kamata na taj iznos, isključujući svaku drugu štetu.
3. Hrvatska narodna banka ne odgovara za štetu koja je posljedica kvara ili pada tehničke infrastrukture (uključujući, ali ne ograničavajući se na računalnu infrastrukturu, programe, podatke, aplikacije ili mreže Hrvatske narodne banke), ako je takav kvar ili pad nastao unatoč tome što je Hrvatska narodna banka primijenila mjere koje su u razumnoj mjeri potrebne za zaštitu te infrastrukture od kvara ili pada i za rješavanje posljedica tog kvara ili pada (ovo posljednje uključuje, ali nije ograničeno na započinjanje i dovršavanje postupka neprekinutog poslovanja i postupka pri nepredvidivim događajima iz Dodatka IV. ove Odluke).
4. Hrvatska narodna banka ne odgovora:
(a) u mjeri u kojoj je štetu uzrokovao sudionik ili
(b) ako šteta nastane zbog vanjskih događaja izvan razumne kontrole Hrvatske narodne banke (viša sila).
5. Stavci od 1. do 4. ovog članka primjenjuju se u mjeri u kojoj je moguće isključiti odgovornost Hrvatske narodne banke prema odredbama Zakona o platnom prometu.
6. Hrvatska narodna banka i sudionici dužni su poduzimati sve razumne i provedive mjere radi smanjenja štete iz ovog članka.
7. Za ispunjavanje nekih ili svih svojih obveza koje proizlaze iz ove Odluke, Hrvatska narodna banka može angažirati treće osobe, posebno pružatelje telekomunikacijskih ili drugih mrežnih usluga, ako je to potrebno za ispunjavanje tih obveza ili je to uobičajena tržišna praksa. Hrvatska narodna banka dužna je pažljivo odabrati te treće osobe i dati im nalog te je njezina odgovornost ograničena na tu dužnost. Nacionalne središnje banke pružatelji SSP-a ne smatraju se trećim osobama u smislu ovog stavka.
Članak 32.
Dokazi
1. Ako nije drukčije uređeno ovom Odlukom, sve platne poruke i poruke koje se odnose na obradu plaćanja u sustavu TARGET2-HR između Hrvatske narodne banke i sudionika (kao što su potvrde terećenja ili odobrenja ili izvadci iz računa), prenose se preko pružatelja mrežnih usluga sustavu TARGET2.
2. Elektronički ili pisani zapisi poruka koje zadrži Hrvatska narodna banka ili pružatelj mrežnih usluga sustavu TARGET2 dokazno su sredstvo za plaćanja koja je obradila Hrvatska narodna banka. Snimljena ili ispisana inačica izvorne poruke pružatelja mrežnih usluga sustavu TARGET2 dokazno je sredstvo neovisno o obliku izvorne poruke.
3. Ako se sudionikova veza s pružateljem mrežnih usluga sustavu TARGET2 prekine, sudionik upotrebljava drugo sredstvo prijenosa poruka utvrđeno u Dodatku IV. ove