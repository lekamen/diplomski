1. ZTD-a kojom je propisano da uprava društva odgovora za uredno vođenje poslovnih knjiga i vođenja poslova unutarnjeg nadzora kako to pravilno navodi prvostupanjski sud. Član uprave odgovara društvu za štetu ako ne samo svojom aktivnom radnjom već i propustom povrijedi dužnost koju ima prema društvu, ako to prouzroči štetu društvu i ako je ponašanje člana uprave skrivljeno.
U konkretnoj situaciji tuženik je prema nespornim utvrđenjima prvostupanjskog suda bio jedini član tužitelja i njegova uprava, član uprave i društva treće osobe kojoj je tužitelj prodao robu koja nije naplaćena, a jedini dioničar društva kojem je treća osoba prodala robu bio je ujedno i član društva i uprave treće osobe. Prema tome tuženik je sasvim izvjesno znao da pravni posao kojim je trećoj osobi S.H. Trgovini d.o.o. prodao robu sklopljen protivno odredbi čl. 49. u vezi s čl. 41. ZTD-a jer se radi o sklapanju ugovora sa samim sobom. Prema vlastitim tvrdnjama knjigovodstvene poslove u tužitelju i trećoj osobi obavljala je ista osoba koja je vlasnik knjigovodstvenog servisa, a tuženik je, unatoč tim činjenicama, u jednom duljem vremenskom razdoblju propustio vršiti unutrašnji nadzor vođenja poslovnih knjiga i s tim u vezi kontrolirati je li tužiteljev dužnik platio svoje dugovanje. Tuženik u žalbi zapravo potvrđuje utvrđenja prvostupanjskog suda o propuštanju vršenja unutarnjeg nadzora kada navodi da je upravo tuženik otkrio da su tužiteljeva potraživanja prema S.H. Trgovini d.o.o. fiktivno zatvorena. Ovo stoga što je kaznenu prijavu tuženik podnio tek 24. srpnja 2006. kad je prestao biti član uprave i društva tužitelja i kad je novac već bio prenesen na račun knjigovođe.
Međutim, sasvim je nejasno kakvo je bilo stanje tužiteljevog žiro-račun a u vrijeme dospijeća potraživanja prema trećoj osobi i fiktivnih plaćanja, a tuženik na te okolnosti nije predložio izvođenje dokaza. Iz spisa nije vidljivo kad je roba prodana trećoj osobi, ali je izvjesno da dospijeće plaćanja ispostavljenih računa prema podacima iz rješenja o ovrsi bilo u razdoblju od siječnja do lipnja 2006. godine. Neposredno prije nego su počela dospijevati tužiteljeva potraživanja tuženik je 19. prosinca 2005. uz naknadu od 150.000,00 EUR prenio Vegafruit d.o.o. Bosna i Hercegovina 60% svog poslovnog udjela, a 28. lipnja 2006. preostalih 40% za naknadu od 90.000,00 EUR. Pokrenuti ovršni postupak je po svemu sudeći bez mogućnosti naplate, slijedom čega tužitelju je izvjesno nastala šteta, koju je tuženik prema navedenim činjeničnim utvrđenjima i izvedenim dokazima izazvao skrivljeno.«
VTS je ocijenio neosnovanim podnositeljeve žalbene navode da potraživanje koje tužitelj ne može naplatiti predstavlja nenaplaćeno potraživanje, a ne štetu. VTS obrazlaže da je, u situaciji kad treća osoba nije platila potraživanje tužitelju zbog nenaplaćenog potraživanja nastala šteta jer mu je umanjena imovina u visini nenaplaćenog iznosa, a koju je skrivio tuženik (podnositelj). VTS navodi da je podnositelj uz žalbu dostavio i zadužnice na kojima je ovjeren potpis knjigovođe 5. srpnja 2006., podatke o nemogućnosti naplate rješenja o ovrsi na računu knjigovođe, te sporazum o podnositeljevom prestanku ugovora o radu te je isticao da je sud propustio utvrditi tužiteljev doprinos nastaloj šteti jer nije dokazao koje je sve radnje poduzeo u svrhu naplate potraživanja prema S.H. Trgovini d.o.o. VTS RH zaključuje da se tu radi o novim činjenicama i novim dokazima koje nije moguće iznositi u žalbi slijedom čega one nisu predmet ispitivanja drugostupanjskog suda.
6. Vrhovni sud je u revizijskoj odluci konstatirao da je predmet spora zahtjev tužitelja za naknadu štete upravljen prema podnositelju kao članu uprave društva tužitelja – u smislu odredbe članka 252. stavak 1. i 2. u svezi s člankom 428. stavkom 1. i člankom 430. Zakona o trgovačkim društvima (»Narodne novine« broj 111/93., 34/99., 118/03. – u daljnjem tekstu: ZTD), te da su nižestupanjski sudovi taj zahtjev ocijenili osnovanim i stoga ga prihvatili. Vrhovni 