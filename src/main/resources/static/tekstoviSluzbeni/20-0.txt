1 02.01.2015 Odluka o sustavu unutarnjih kontrola
HRVATSKA NARODNA BANKA
21
Na temelju članka 105. stavka 3. Zakona o kreditnim institucijama (»Narodne novine«, br 159/2013.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donosi
ODLUKU
O SUSTAVU UNUTARNJIH KONTROLA
1. OPĆE ODREDBE
Predmet i obuhvat
Članak 1.
(1) Ovom se Odlukom pobliže uređuje:
1) sadržaj internih akata za svaku kontrolnu funkciju,
2) uvjeti koje moraju ispunjavati osobe koje obavljaju poslove kontrolnih funkcija,
3) sadržaj i dinamika izvješća kontrolnih funkcija i osobe kojima se izvješća dostavljaju,
4) opseg i način obavljanja poslova svake kontrolne funkcije i
5) način na koji uprava kreditne institucije preispituje primjerenost postupaka i djelotvornost kontrolnih funkcija u skladu s člankom 41. stavkom 5. Zakona o kreditnim institucijama.
(2) Odredbe ove Odluke primjenjuju se na kreditne institucije sa sjedištem u Republici Hrvatskoj koje su od Hrvatske narodne banke dobile odobrenje za rad.
(3) Odredbe ove Odluke na odgovarajući način primjenjuju se na podružnice kreditnih institucija iz trećih zemalja koje su od Hrvatske narodne banke dobile odobrenje za osnivanje podružnice kreditne institucije iz treće zemlje.
(4) Odredbe ove Odluke kreditna institucija dužna je primjenjivati na pojedinačnoj osnovi i na konsolidiranoj osnovi na način u skladu s dijelom prvim, glavom II. Uredbe (EU) br. 575/2013 Europskog parlamenta i Vijeća od 26. lipnja 2013. o bonitetnim zahtjevima za kreditne institucije i investicijska društva i o izmjeni Uredbe (EU) br. 648/2012 (SL L 176, 27. 6. 2013., u nastavku teksta: Uredba (EU) br. 575/2013).
2. SUSTAV UNUTARNJIH KONTROLA
Sustav unutarnjih kontrola
Članak 2.
(1) Kreditna institucija dužna je uspostaviti i provoditi djelotvoran sustav unutarnjih kontrola u svim područjima poslovanja u skladu s odredbama članka 104. Zakona o kreditnim institucijama.
(2) U uspostavi i provođenju sustava unutarnjih kontrola trebaju na primjeren način sudjelovati svi radnici, osobito više rukovodstvo i uprava kreditne institucije te nadzorni odbor.
(3) Unutarnje kontrole, uključujući administrativne i računovodstvene postupke iz članka 104. stavka 2. točke 6. Zakona o kreditnim institucijama, osobito se odnose:
1) na izračunavanje i preispitivanje kapitalnih zahtjeva za rizike,
2) na utvrđivanje i praćenje velikih izloženosti, promjene u velikim izloženostima i provjeravanje usklađenosti velikih izloženosti s politikama kreditne institucije u odnosu na tu vrstu izloženosti,
3) na vođenje poslovnih knjiga, ostale poslovne dokumentacije i evidencija, vrednovanje imovine i obveza te sastavljanje, objavu i dostavu godišnjih financijskih izvještaja u skladu s važećim propisima i standardima struke,
4) na procese kojima se osigurava pravodobnost, valjanost i točnost javno objavljenih informacija,
5) na upravljačke, logičke i fizičke kontrole u informacijskom sustavu,
6) na postupke provjere ispravnosti podataka i informacija potrebnih za superviziju na konsolidiranoj osnovi,
7) na sustav izvještavanja i postupke nadzora nad unutargrupnim transakcijama,
8) na izvještavanje nadzornih i drugih tijela u skladu s relevantnim propisima i
9) na procjenu učinka eksternalizacije poslovnih aktivnosti na sustav unutarnjih kontrola.
3. KONTROLNE FUNKCIJE
Kontrolne funkcije
Članak 3.
(1) Kreditna institucija dužna je uspostaviti kontrolne funkcije u skladu s odredbama članaka 105. i 106. Zakona o kreditnim institucijama.
(2) Kreditna institucija dužna je donijeti metodologiju rada svake kontrolne funkcije.
(3) Funkcija unutarnje revizije dužna je donijeti revizijski program za svako područje revizije.
(4) Uprava kreditne institucije dužna je periodično, a najmanje jedanput godišnje, preispitati primjerenost postupaka te djelotvornost kontrolnih funkcija, svoje zaključke dokumentirati i o njima obavijestiti nadzorni odbor.
(5) U postupku preispitivanja primjerenosti