105 02.10.2015 Uredba o postupku službenog obavješćivanja o tehničkim propisima i propisima o uslugama informacijskog društva
VLADA REPUBLIKE HRVATSKE
2050
Na temelju članka 30. stavka 2. Zakona o Vladi Republike Hrvatske (»Narodne novine«, br. 150/11 i 119/14) i članka 15. Zakona o tehničkim zahtjevima za proizvode i ocjenjivanju sukladnosti (»Narodne novine«, br. 80/13 i 14/14), Vlada Republike Hrvatske je na sjednici održanoj 1. listopada 2015. godine donijela
UREDBU
O POSTUPKU SLUŽBENOG OBAVJEŠĆIVANJA O TEHNIČKIM PROPISIMA I PROPISIMA O USLUGAMA INFORMACIJSKOG DRUŠTVA
I. TEMELJNE ODREDBE
Članak 1.
Ovom Uredbom se propisuje postupak službenog obavješćivanja o tehničkim propisima i propisima o uslugama informacijskog društva u skladu s Direktivom 98/34/EZ (u daljnjem tekstu: Postupak 98/34).
Usklađivanje s pravnim aktima Europske unije
Članak 2.
Ovom Uredbom se u pravni poredak Republike Hrvatske prenosi Direktiva 98/34/EZ Europskoga parlamenta i Vijeća od 22. lipnja 1998. o utvrđivanju postupka obavješćivanja u području tehničkih normi i propisa te propisa o uslugama informacijskog društva (SL L 204, 21. 7. 1998.) kako je zadnji put izmijenjena Uredbom (EU) br. 1025/2012 Europskog parlamenta i Vijeća od 25. listopada 2012. o europskoj normizaciji, o izmjeni direktiva Vijeća 89/686/EEZ i 93/15/EEZ i direktiva 94/9/EZ, 94/25/EZ, 95/16/EZ, 97/23/EZ, 98/34/EZ, 2004/22/EZ, 2007/23/EZ, 2009/23/EZ i 2009/105/EZ Europskog parlamenta i Vijeća te o stavljanju izvan snage Odluke Vijeća 87/95/EEZ i Odluke br. 1673/2006/EZ Europskog parlamenta i Vijeća (Tekst značajan za EGP).
Članak 3.
(1) U smislu ove Uredbe upotrebljavat će se ove definicije:
a) »proizvod« je svaki industrijski i poljoprivredni proizvod uključujući ribarske proizvode
b) »ocjenjivanje sukladnosti« je postupak kojim se utvrđuje da li su ispunjeni određeni zahtjevi koji se odnose na proizvod, proces, sustav, osobu ili tijelo
c) »usluga« je svaka usluga informacijskog društva koja se uz naknadu pruža na daljinu, elektroničkim sredstvima i na pojedinačni zahtjev primatelja usluge, gdje za potrebe ove definicije:
1. »na daljinu« znači da se usluga pruža bez nazočnosti stranke
2. »elektroničkim sredstvima« znači da se usluga od početka šalje i na odredištu prima putem elektroničke opreme za obradu (uključujući digitalno sažimanje) i pohranjivanje podataka, te da se u cjelini šalje, prenosi i prima žičnim, radijskim, svjetlosnim ili drugim elektromagnetskim sustavom
3. »na pojedinačni zahtjev primatelja usluge« znači da se usluga pruža prijenosom podataka na pojedinačni zahtjev
d) »tehnička specifikacija« je specifikacija sadržana u dokumentu koji utvrđuje tehničke značajke proizvoda, kao što su kvaliteta, karakteristike, sigurnost i dimenzije, uključujući zahtjeve za proizvod s obzirom na naziv pod kojim se proizvod prodaje, terminologiju, simbole, ispitivanje i metode ispitivanja, pakiranje, označivanje ili obilježavanje te postupke ocjenjivanja sukladnosti proizvoda
»Tehnička specifikacija« također obuhvaća i proizvodne metode i procese koji se upotrebljavaju za poljoprivredne proizvode, proizvode namijenjene prehrani ljudi i životinja, lijekove navedene u propisima o lijekovima za humanu primjenu, te proizvodne metode i procese koji se odnose na druge proizvode kada oni utječu na njihove značajke
e) »drugi zahtjevi« su zahtjevi za proizvod, različiti od tehničkih specifikacija, koji utječu na životni ciklus proizvoda nakon njegova stavljanja na tržište, a koji su utvrđeni za proizvod u svrhu zaštite potrošača ili okoliša, kao što su uvjeti uporabe, recikliranja, ponovne uporabe i odlaganja, ako ti uvjeti mogu znatno utjecati na sastav ili prirodu proizvoda ili na njegovo stavljanje na tržište
f) »propis o uslugama« je općenito pravilo koje se odnosi na pokretanje i obavljanje djelatnosti pružanja usluga u smislu točke c) ovoga stavka, posebno odredbe koje se odnose na pružatelja usluga, usluge i primatelja usluga, s izuzetkom pravila koja ne propisuju usluge definirane u