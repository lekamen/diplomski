 djeluju na istoj razini proizvodnje odnosno distribucije na istom mjerodavnom tržištu.
Vijeće ističe kako je takvo okruženje, u smislu poštivanja propisa o tržišnom natjecanju, u potpunosti nepodobno za bilo kakav razgovor o cijenama i troškovima poslovanja, a pogotovo u smislu usuglašavanja istih. S obzirom na to da stranke tijekom ovog postupka nisu niti osporavale, dok su pojedine čak i isticale, kako se na Sastanku usuglašavalo da je minimalni trošak sata rada zaštitara 32,50 kuna te da taj iznos predstavlja donju granicu ispod koje nije rentabilno poslovanje za niti jednog od njih, Vijeće ističe da takav dogovor o minimalnoj cijeni po kojoj će stranke nuditi svoje usluge predstavlja jednu od najtežih povreda tržišnog natjecanja.
Takvim dogovorom prestaje postojati motiv odnosno potreba sudionika sporazuma da se natječu u kvaliteti usluge te se uklanja svaka neizvjesnost u poslovanju sudionika dogovora. Na taj način izbjegnut je rizik koji sa sobom nosi tržišno natjecanje i ostavljena je velika mogućnost da umjesto međusobne konkurencije tržištem upravlja njihov dogovor.
Vijeće ističe da je većina stranaka, dogovoreni iznos, koji predstavlja minimalnu cijenu usluge i ponudila na natječajima na kojima su sudjelovali nakon održanog sastanka iz čega se može zaključiti da je sporazum i primjenjivan, pa makar i djelomično, u praksi.
Dakle, nesporno je da su stranke umjesto uobičajenog tržišnog ponašanja koje se sastoji u prihvaćanju rizika konkurencije pokušale pronaći jednostavniji put te izabrale dogovor koji bi eliminirao natjecanje između njih, a na štetu učinkovitog tržišnog natjecanja na mjerodavnom tržištu i posljedično štete za potrošače.
Vijeće je nadalje utvrdilo kako je većina stranaka u razdoblju neposredno nakon održavanja Sastanka višekratno ponudila dogovoreni minimalni iznos od 32,50 kune, no kako se s odmakom vremena postupno napuštao predmetni dogovor. Navedeno je Vijeće utvrdilo kako uvidom u dokumentaciju tako i prema navodima pojedinih stranaka koji su u tom razdoblju u medijima izražavali nezadovoljstvo i razočaranje zbog »nepridržavanja dogovorenog«.
Vijeće ističe kako činjenica da se stranke dogovora nisu držale u potpunosti, odnosno da neke nisu postupale u skladu s dogovorom, ne može nikako značiti da u tom slučaju ne postoji odgovornosti stranaka za povredu propisa o tržišnom natjecanju, a pogotovo se ne može smatrati dokazom o nepostojanju sporazuma, što je jedna od stranaka u ovom postupku i istaknula.
Vijeće napominje kako svaki pojedini poduzetnik mora samostalno donositi poslovne odluke i odrediti svoje ponašanje na tržištu na način da ne smije postojati koordinacija i dogovor među konkurentima kojima se smanjuje nesigurnost budućeg postupanja budući da to smanjuje rizik donošenja poslovnih odluka u kompetitivnom okruženju.
Vijeće ističe kako se ovdje radi o sporazumu koji je zabranjen prema cilju, pa njegov učinak i nije potrebno dokazivati. Drugim riječima, s obzirom da takvi dogovori već po svojoj prirodi imaju za cilj narušavanje tržišnog natjecanja, u konkretnom slučaju nije nužno dokazati i antikompetitivne učinke takvog ponašanja na samo tržište. Stoga Agencija nije detaljno analizirala niti utvrđivala konkretne posljedice na tržište, odnosno na interese potrošača nastale sklapanjem predmetnog sporazuma.
Naime, sukladno članku 24. Smjernica o horizontalnim sporazumima ograničenje tržišnog natjecanja po cilju je ono koje po svojoj samoj suštini ima mogućnost ograničavanja tržišnog natjecanja u smislu članka 101. stavka 1. Ugovora o funkcioniranju Europske unije, kojem sadržajno odgovara članak 8. stavak 1. ZZTN-a, a ispitivanje stvarnih ili potencijalnih učinaka sporazuma na tržištu nije potrebno kad se utvrdi njegov protutržišni cilj.
Na temelju točke 20. Smjernica, kada se utvrdi da sporazum ima za cilj sprječavanje, ograničavanje ili narušavanje tržišnog natjecanja, nema potrebe uzimati u obzir i njegove konkretne učinke. To znači da su takvi sporazumi zabranjeni per se bez obzira jesu 