 odnosno oglasa za prijam u državnu službu, na koje se ne primjenjuju odredbe Zakona o državnim službenicima o probnom radu i državnom stručnom ispitu.
Odsustvo objektivnih kriterija za prijam u državnu službu, bez prethodne provedbe javnog natječaja, odnosno oglasa za prijam u državnu službu de faco znači uvođenje prava državnih dužnosnika da u svojim kabinetima zapošljavaju osobe po vlastitom ukusu, političkoj podobnosti, stranačkoj pripadnosti, rođake, prijatelja, poslovne suradnike ili donatore političkih stranaka i dr.«
Predlagatelj dalje postavlja pitanje:
»... kako je moguće zapošljavanje državnih službenika istovremeno provoditi u postupku koji se obavlja na temelju rezultata provjere znanja, sposobnosti i vještina te rezultata u dosadašnjem radu, koji se utvrđuju putem testiranja i razgovora (intervjua), sukladno članku 50.a Zakona, i u postupku na temelju proizvoljne odluke, odnosno diskrecijskog prava državnog dužnosnika.
Ne radi li se u tom slučaju o slučaju zabranjene diskriminacije na području rada i radnih odnosa, uključujući i kriterije za odabir i uvjete pri zapošljavanju i napredovanju, sukladno posebnim zakonima iz članka 5. Zakona o radu?«
IV. MJERODAVNE ODREDBE USTAVA
6. Ustavni sud je kod razmatranja osnovanosti prijedloga predlagatelja ocijenio mjerodavnim sljedeće odredbe Ustava:
»Članak 14.
Svatko u Republici Hrvatskoj ima prava i slobode, neovisno o njegovoj rasi, boji kože, spolu, jeziku, vjeri, političkom ili drugom uvjerenju, nacionalnom ili socijalnom podrijetlu, imovini, rođenju, naobrazbi, društvenom položaju ili drugim osobinama.
Svi su pred zakonom jednaki.«
»Članak 44.
Svaki državljanin Republike Hrvatske ima pravo, pod jednakim uvjetima, sudjelovati u obavljanju javnih poslova i biti primljen u javne službe«
V. OCJENA USTAVNOG SUDA
7. Poseban status državnih službenika te njihova prava, obveze i odgovornosti, kao i napredovanje u državnoj službi uređuju se zakonom i drugim propisima, sukladno članku 114. stavku 3. Ustava koji glasi:
»Članak 114.
(...)
Zakonom i drugim propisima uređuje se status državnih službenika te radno-pravni status namještenika.«
Taj posebni zakon kojim su uređeni status i sva pitanja vezana uz radnopravni status državnih službenika je ZoDS.
8. Predmet uređenja ZoDS-a utvrđen je u članku 1. koji glasi:
»Članak 1.
Ovim se Zakonom uređuje ravnopravni odnos između državnih službenika i države kao poslodavca, jedinstvena pravila koja reguliraju prijam u državnu službu, klasifikaciju radnih mjesta državnih službenika, stručno osposobljavanje i usavršavanje državnih službenika, napredovanje u službi kao i druga pitanja od značaja za ostvarivanje prava i obveza državnih službenika te određena pitanja od značaja za uređivanje i ostvarivanje prava, obveza i odgovornosti namještenika.«
8.1. Suglasnost s Ustavom članaka ZoDS-a mjerodavnih za primitak u državnu službu već je bila predmetom razmatranja pred Ustavnim sudom. U obrazloženju rješenja broj: U-I-795/2006 i dr. od 29. svibnja 2012. Ustavni sud između ostaloga je naveo:
»8.2. Slobodna radna mjesta u državnim tijelima popunjavaju se putem javnog natječaja, internog oglasa, napredovanjem, premještajem ili rasporedom državnog službenika u skladu sa ZoDS-om (članak 45. ZoDS-a).
Javni natječaj obvezatan je pri zapošljavanju na radna mjesta u državnoj službi osoba bez radnog iskustva (vježbenika), kao i kod zapošljavanja na najviša rukovodeća radna mjesta u državnoj službi kada je imenovanje tih državnih službenika u nadležnosti Vlade Republike Hrvatske (sukladno ZoDS-u ili nekom drugom posebnom zakonu).
Prije raspisivanja javnog natječaja odnosno internog oglasa sva državna tijela dužna su kod središnjeg tijela državne uprave nadležnog za službeničke odnose provjeriti ima li na raspolaganju Vladi službenika koji ispunjavaju uvjete za raspored na radno mjesto koje treba popuniti. Ukoliko na raspolaganju Vladi ima službenika koji ispunjavaju uvjete za raspored na slobodno radno mjesto, državno tijelo dužno ih je pozvati na