u predmetnom sporu nedvojbena. U odnosu na naknade za kašnjenje, otklanjanju kvarova/smetnji za usluge veleprodajnog širokopojasnog pristupa ističe da je upravo tuženik nadležno tijelo koje kroz analize tržišta, a kasnije kroz standardne ponude određuje operatorima na tržištu način, uvjete i rokove temeljem kojih su operatori dužni postupati, a posebno operatori koji imaju značajnu tržišnu snagu. Ugovor između tužitelja i VIPneta je zapravo sastavni dio Standardne ponude tužitelja, a ne da je Standardna ponuda sastavni dio ugovora. Tužitelj je bio obvezan odgovoriti na svaku prijavljenu smetnju u roku od dva radna dana a što je potvrđeno rješenjima HAKOM-a u sporovima između VIPneta i tužitelja koji su po istoj predmetnoj osnovi već okončani pred tuženikom (rješenje od 29. studenog 2013., od 25. travnja 2014., od 1. listopada 2014. i dr.). Predlaže odbiti tuženi zahtjev kao neosnovan.
Odgovori tuženog i zainteresirane osobe dostavljeni su tužitelju na očitovanje u smislu odredbe članka 6. Zakona o upravnim sporovima.
Tužbeni zahtjev nije osnovan.
Prvenstveno treba reći da je Sud spor riješio bez održavanja rasprave u skladu s odredbom članka 36. stavak 1. točka 4. Zakona o upravnim sporovima (»Narodne novine«, broj 20/10., 143/12. i 152/14.). Naime, tužitelj osporava samo primjenu prava, činjenice su nesporne a stranke u tužbi i u odgovoru na tužbu izričito ne zahtijevaju održavanje rasprave. Iz tužbe proizlazi da tužitelj ne traži održavanje rasprave pod uvjetom da Sud usvoji tužbeni zahtjev te oglasi ništavim odnosno poništi tuženikovo rješenje. Međutim, održavanje rasprave stranka ne može uvjetovati donošenjem sudske odluke u njenu korist, već je sud dužan održati usmenu raspravu samo u slučaju ako to stranka traži izričito i bezuvjetno.
Nadalje, što se tiče nadležnosti tuženika za odlučivanje u predmetnoj stvari, s obzirom na odredbu članka 20. Zakona o elektroničkim komunikacijama (»Narodne novine«, broj 73/08., 90/11., 133/12., 80/13. i 71/14.-dalje u tekstu: Zakon) tom odredbom je tuženik određen mjerodavnim za rješavanje sporova između operatora. Tako prema stavku 1. navedenog članka Zakona u slučaju spora između dva ili više operatora elektroničkih komunikacijskih mreža/ili usluga u vezi s obvezama iz ovoga Zakona, ili spora između tih operatora i drugih pravnih osoba koje se koriste uslugama pristupa i/ili međupovezivanja na temelju ovoga Zakona, Agencija mora, na zahtjev bilo koje od stranaka u sporu, donijeti odluku o rješenju spora u najkraće mogućem roku, a najkasnije u roku od četiri mjeseca od dana pokretanja postupka rješavanja spora, s time što se rok može produljiti samo u iznimnim okolnostima. Sukladno stavku 3. istog članka Zakona u postupku rješavanja spora Agencija donosi odluke kojima se ostvaruju regulatorna načela i ciljevi iz članka 5. ovoga Zakona, te se svaka obveza koju Agencija određuje operatoru u svrhu rješenja spora mora temeljiti na odredbama ovoga Zakona. Dakle odlučujući u okviru svoje nadležnosti tuženik odlučuje o pravima operatora korisnika u odnosu na obveze utvrđene dominantnom operatoru pa se stoga radi o utvrđivanju prava, a ne o odlučivanju o naknadi štete, odnosno isplati, za što bi bio nadležan sud, a na što upućuje i odredba stavka 5. članka 20. Zakona iz koje jasno proizlazi da odlučivanje Agencije o pravu, odnosno obvezi ne isključuje i sudsku nadležnost u vezi isplate odgovarajuće, odnosno dužne naknade. Kako se dakle radi o pravu odnosno obvezi koja proizlazi i iz Zakona, a ne o slobodnim ugovornim odnosima stranaka, vezano uz prigovore o pravnoj prirodi navedene naknade, Sud nalazi pravilnim tumačenje tuženika da regulatorne obveze određene od strane tuženika i unesene u Standardnu ponudu tužitelja nisu i ne mogu biti predmet ugovaranja što je osnova za određivanje penala u smislu odredbi Zakona o obveznim odnosima. Naime odredbom članka 5. Zakona na koju upućuje članak 20. stavak 3. istog Zakona propisana su načela i regulatorni ciljevi za koje je osnovana Agencija, među