 pravima prosuđivat će se i nastavak arbitražnog postupka i njegovi učinci.
Mjesto arbitraže
Članak 7.
(1) U sporovima bez međunarodnog obilježja stranke mogu ugovoriti mjesto arbitraže u Republici Hrvatskoj.
(2) Stranke se mogu u sporovima s međunarodnim obilježjem sporazumjeti da mjesto arbitraže bude i u nekoj drugoj državi. Nakon pokretanja arbitražnog postupka stranke ne mogu svojim sporazumom kao mjesto arbitraže odrediti mjesto koje se nalazi izvan teritorija države u kojoj je bilo mjesto arbitraže u vrijeme pokretanja arbitražnog postupka.
(3) Arbitražni sud nije ovlašten odrediti mjesto arbitraže bez suglasnosti stranaka o tome.
(4) Ako se stranke nisu drukčije sporazumjele, mjesto arbitraže je u sjedištu Sudišta.
(5) Ako stranke ugovore mjesto arbitraže izvan sjedišta Sudišta, arbitraža će se održati u ugovorenom mjestu samo ako stranke, na zahtjev tajnika Sudišta, predujme dodatna sredstava za pokriće troškova koji su time izazvani. Ako stranke ne predujme zatražena sredstva u određenom roku, smatrat će se da su ugovorile da se arbitraža održi u sjedištu Sudišta.
(6) Ako se stranke tome suglasno ne usprotive, arbitražni sud je ovlašten odrediti da se ročišta u postupku održavaju izvan mjesta arbitraže. Takva će se ročišta održati izvan mjesta arbitraže samo ako stranke, na zahtjev tajnika Sudišta, predujme dodatna sredstava za pokriće troškova koji se time izazivaju. Ako stranke ne predujme zatražena sredstva u određenom roku, ročište se izvan mjesta arbitraže neće održati.
(7) Smatrat će se da su arbitražni pravorijek i druge odluke arbitražnog suda donesene u mjestu arbitraže.
Jezik arbitraže
Članak 8.
(1) Stranke se mogu sporazumjeti o jeziku ili o jezicima na kojima će se provoditi arbitraža. Ako takvog sporazuma nema, arbitražni sud će odlučiti na kojem će se jeziku ili jezicima provoditi postupak. Sporazum stranaka, odnosno odluka arbitražnog suda o jeziku arbitraže, ako u njima nije drukčije određeno, primjenjivat će se na sve pismene izjave stranaka, na usmeni postupak te na sve odluke ili druga priopćenja arbitražnog suda kao i na priopćenja tajništva i drugih tijela Sudišta.
(2) Arbitražni sud može odrediti da se uz sve pismene dokaze priloži prijevod na jeziku ili jezicima o kojima su se stranke sporazumjele ili ih je odredio arbitražni sud.
(3) Do utvrđivanja jezika postupka, tužba, odgovor na tužbu i ostali podnesci mogu se podnijeti na jeziku glavnog ugovora, jeziku ugovora o arbitraži ili na hrvatskom jeziku.
(4) Podnesci stranaka i prilozi uz te podneske koji nisu prevedeni na jezike na kojima bi prema odredbama prethodnih stavaka ovog članka trebali biti prevedeni neće se uzeti u obzir.
(5) Sredstva za pokriće troškova prevođenja na ročištima pred arbitražnim sudom, troškova prevođenja odluka i drugih priopćenja arbitražnog suda kao i troškovi prevođenja priopćenja tajništva i drugih tijela Sudišta dužna je, na zahtjev tajništva Sudišta, predujmiti stranka koja je dužna predujmiti troškove arbitražnog postupka. Ako ta sredstva ne budu predujmljena u roku koji je stranci za to određen, stranke će se obavijestiti da se postupak ne može provesti, dok će se arbitrima isplatiti iz položenog predujma nagrada za do tada obavljeni rad te naknaditi troškovi koje su imali u vezi s time. Visinu nagrade i naknade troškova određuje predsjednik Sudišta.
(6) Arbitražni sud može odlučiti da se ne primjenjuju odredbe ugovora o arbitraži koje predviđaju da se arbitraža provodi na dva ili više jezika ako s obzirom na državnu pripadnost stranaka odnosno njihovih zastupnika ocijeni da bi prevođenje na sve te jezike znatno povećalo troškove postupka te usporilo i otežalo njegovu provedbu, a da zbog toga prava stranaka da sudjeluju u postupku ne bi bila bitno ugrožena. O prigovoru stranke protiv takve odluke arbitražnog suda, koji može biti podnesen u roku od osam dana, odlučuje Predsjedništvo Sudišta.
Zastupanje i savjetovanje
Članak 9.
Stranke mogu imenovati zastupnike i savjetnike po svom izboru. Imena i adrese,