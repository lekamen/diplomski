 pri odlučivanju o istražnom zatvoru i glasi:
»a) Opće odredbe o istražnom zatvoru
Članak 122.
(...)
(2) Pri odlučivanju o istražnom zatvoru, posebno o njegovu trajanju, vodit će se posebno računa o razmjeru između težine počinjenog kaznenog djela, kazne koja se, prema podacima kojima raspolaže sud, može očekivati u postupku i potrebe određivanja i trajanja istražnog zatvora. ...
(...)«
VI. OCJENA USTAVNOG SUDA
1) Načelna pravna stajališta
15. Ocjenjujući (ne)osnovanost ustavne tužbe, to jest (ne)postojanje povreda ustavnih i konvencijskih prava na koja podnositelj upućuje, Ustavni sud polazi od prava na slobodu, kao temeljnog ljudskog prava.
16. Ustav sadržava načelo nepovredivosti slobode čovjeka, koja se može ograničiti samo pod uvjetima propisanim Ustavom. Članak 22. Ustava glasi:
»Članak 22.
Čovjekova je sloboda i osobnost nepovrediva.
Nikomu se ne smije oduzeti ili ograničiti sloboda, osim kada je to određeno zakonom, o čemu odlučuje sud.«
Na konkretne slučajeve oduzimanja ili ograničavanja slobode u postupku pred nadležnim sudom (u slučajevima određenim zakonom) uvijek se primjenjuje načelo razmjernosti. Članak 16. stavak 2. Ustava glasi:
»Članak 16.
(...)
Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.«
16.1. Pravo na slobodu zajamčeno je i člankom 5. Konvencije, koje se može ograničiti samo pod uvjetima i u slučajevima propisanim Konvencijom. Opće odredbe članka 5. stavka 1. Konvencije propisuju:
»Članak 5.
Pravo na slobodu i sigurnost
1. Svatko ima pravo na slobodu i na osobnu sigurnost. Nitko se ne smije lišiti slobode, osim u sljedećim slučajevima i u postupku propisanom zakonom:
(...)«
Članak 22. Ustava i citirane opće odredbe članka 5. stavka 1. Konvencije međusobno su usporedive. Oba članka pružaju zaštitu od trenutka uhićenja osobe, pa sve do njezina oslobađanja ili do završne pravomoćne sudske presude kojom se osoba osuđuje na kaznu zatvora. Izvršenje kazne zatvora izlazi izvan okvira članka 22. Ustava i članka 5. Konvencije. Nadležne vlasti koje lišavaju osobe slobode u okolnostima protivnim članku 22. Ustava i članku 5. Konvencije imaju obvezu odmah ih pustiti na slobodu. Taj je ustavni zahtjev jasno istaknut u domaćem zakonodavstvu. Članak 122. stavak 1. ZKP-a/08 glasi:
»Članak 122.
(1) Čim prestanu razlozi zbog kojih je istražni zatvor određen, on se mora ukinuti i zatvorenika se mora pustiti na slobodu.
(...)«
17. Članak 5. Konvencije razlikuje pritvaranje (termin »pritvaranje« u ovoj se odluci koristi kao generički pojam za označavanje pritvora/istražnog zatvora) prije i nakon prvostupanjske presude kojom je optuženik proglašen krivim i izriče mu se kazna zatvora kao najteža kaznenopravna sankcija. Ustav ne sadržava usporedivu odredbu, budući da – za razliku od Konvencije – uređenje pojedinih slučajeva dopuštenog oduzimanja slobode prepušta zakonodavcu (v. članak 22. stavak 2. Ustava u točki 16. obrazloženja ove odluke), pri čemu se mjerodavne odredbe domaćeg zakonodavstva moraju tumačiti u skladu s praksom Europskog suda za ljudska prava (u daljnjem tekstu: ESLJP) vezanom uz primjenu članka 5. stavka 1. Konvencije. Budući da je u slučaju koji se razmatra u ovom ustavnosudskom postupku drugostupanjska kaznena presuda ukinuta, ali i dalje pravno egzistira (nepravomoćna) prvostupanjska kaznena osuda protiv podnositelja, a kazneni postupak je ponovo u tijeku (u žalbenom stadiju), lišenje slobode podnositelja podvodi se pod slučaj koji uređuje članak 5. stavak 1. točka a) Konvencije. Ta odredba glasi:
»Članak 5.
Pravo na slobodu i sigurnost
1. (...) Nitko se ne smije lišiti slobode, osim u sljedećim slučajevima i u postupku propisanom zakonom:
a) ako je zatvoren u skladu sa zakonom nakon presude nadležnog suda;
(...)«
Ustavni sud napominje da u izvornom tekstu na engleskom jeziku članak 5. stavak 1. točka a) Konvencije glasi: »a) the lawful detention of a person after conviction by a competent court«, pa bi precizniji prijevod te odredbe na