 prigovor dana 16. siječnja 2012. i da je taj odgovor tužitelj primio, jer ga je priložio uz tužbu. U navedenome odgovoru Hrvatskog telekoma d.d. tužitelj je upozoren da ima pravo pritužbe Povjerenstvu za pritužbe u drugostupanjskom postupku putem Sektora za usluge privatnim korisnicima u roku 30 dana nakon primitka toga odgovora.
Tužitelj je potom 16. veljače 2012. izjavio prigovor navedenome Povjerenstvu za pritužbe u drugostupanjskom postupku te je 6. travnja 2012. Povjerenstvo donijelo odluku o odbijanju prigovora uz obrazloženje da dodatnom provjerom baze podataka Hrvatskog telekoma d.d. nisu uočene nikakve nepravilnosti u obračunu i naplati te je stavka »Premium SMS« ispravno zadužena, a koju odluku je tužitelj također primio jer u tužbi navedenu činjenicu niti ne osporava. U odgovoru na pritužbu tužitelj je upozoren da protiv odluke Povjerenstva može podnijeti zahtjev za rješavanje spora Hrvatskoj agenciji za poštu i elektroničke komunikacije u roku od 30 dana sukladno odredbi članka 51. stavka 1. Zakona o elektroničkim komunikacijama.
Nadalje je iz spisa upravnog postupka razvidno da je Hrvatska agencija za poštu i elektroničke komunikacije 17. srpnja 2012. zaprimila prigovor tužitelja protiv odluke Povjerenstva, dok je tužitelj tijekom upravnog postupka tvrdio da je navedeni prigovor tuženiku uputio 2. svibnja 2012. te da je isti podnesen u zakonskom roku.
Tuženik je potom zaključkom klasa: UP/I-344-08/12-01/1034, urbroj: 376-05/ZM-12-03 (DB) od 19. srpnja 2012. zatražio od tužitelja da u roku od osam dana od primitka zaključka dostavi, među ostalim, presliku dokaza o dostavljenom prigovoru tuženiku 2. svibnja 2012. te je isti upozoren, ukoliko ne postupi po navedenom, da će tuženik rješenjem odbaciti zahtjev za rješavanje spora.
Tužitelj je 30. srpnja 2012. tuženiku dostavio traženu dokumentaciju, s tim da je u odnosu na dostavu preslika dokaza o dostavljenom prigovoru, istaknuo da je isti poslan redovnom poštom te da dokaz o istome nije u mogućnosti dostaviti.
S obzirom na to da u predmetnom spisu, kao i u prilozima uz tužbu, nije dostavljen dokaz o dostavljenom prigovoru tuženiku 2. svibnja 2012., već je iz spisa razvidno da je tuženik navedeni prigovor zaprimio 17. srpnja 2012., ocjena je Suda da u konkretnom slučaju nije bila poštivana zakonom propisana procedura koja proizlazi iz odredbe članka 51. Zakona o elektroničkim komunikacijama za meritorno rješavanje spora između tužitelja (korisnika) i operatora.
Dakle, budući da je tužitelj pokrenuo postupak rješavanja spora pred tuženikom izvan zakonom propisanog roka od 30 dana od dana dostavljanja odgovora Povjerenstva za pritužbe, Sud je stajališta da tuženik odbacivanjem toga zahtjeva pozivom na odredbu članka 41. stavka 2. Zakona o općem upravnom postupku (»Narodne novine«, broj: 47/09.) nije povrijedio zakon na štetu tužitelja.
Stoga prigovori tužitelja iznijeti u ovoj upravnoj stvari nemaju utjecaja na zakonitost osporavanog rješenja tuženika od 31. srpnja 2012. pa je Sud na temelju članka 57. stavka 1. ZUS-a odlučio kao u izreci ove presude.
Odluka o objavi presude u »Narodnim novinama« i na internetskim stranicama tuženika (točka 2. izreke) temelji se na odredbi članka 14, stavka 8. Zakona o elektroničkim komunikacijama.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. Žalba se podnosi putem ovog suda, u dovoljnom broju primjeraka za sud i sve stranke u sporu, u roku od 15 dana od dana dostave presude. Zalba odgađa izvršenje pobijane presude (članak 66. stavak 5. ZUS-a).
Poslovni broj: 3 UsI-663/15-4
Osijek, 16. srpnja 2015.
Sutkinja Jasenka Beker, v. r.
