 bez gubitka.
Vezano uz navode stranaka kako se na predmetnom sastanku usuglašavao minimalni trošak sata rada zaštitara, Agencija ističe kako troškovi poslovanja svakog poduzetnika, pa tako i stranaka u ovom postupku, ovise o velikom broju parametara, između ostalog i o veličini poduzetnika, broju i opsegu poslova koje nudi na tržištu, broju zaposlenih, a koji se razlikuju u odnosu na svakog poduzetnika. Agencija ističe kako s obzirom na navedeno, ukupni troškovi stranaka ne mogu biti identični, samim time ni utvrđeni minimalni trošak po satu rada zaštitara ne može biti jednak kod svih stranaka.
Naime, iz samih izjava poduzetnika kao i iz iskaza svjedoka proizlazi da je tema razgovora oko troška sata rada zaštitara bila usuglašavanje oko činjenice da ispod iznosa od 32,50 kune za poduzetnike nije moguće rentabilno poslovati. Unatoč navodima poduzetnika kako se ovaj postupak vodi samo zbog toga što Agencija ne razlikuje termin »trošak« od termina »usluga«, Agencija ističe kako nije od presudne važnosti termin kojim su se poduzetnici koristili tijekom Sastanka i tijekom ovog postupka već ono što isti zaista predstavlja, a u konkretnom slučaju isti predstavlja dogovor o minimalnoj cijeni pružanja usluga privatne tjelesne zaštite.
Gore navedeno očituje se i u činjenici kako su nakon predmetnog sastanka i izdanog Priopćenja navedeni poduzetnici višekratno u budućim natječajima nudili cijenu zaštitarske usluge privatne tjelesne zaštite koja je bila upravo identična cijeni usuglašenog troška sata rada zaštitara koji je iznosio 32,50 kn ili više.
Agencija stoga primarno ističe kako je u ovom postupku nedvojbeno utvrđeno da je na Sastanku postignut dogovor o minimalnoj cijeni usluga privatne tjelesne zaštite, a koji predstavlja kartelni sporazum.
Pod kartelnim sporazumom, u pravu tržišnog natjecanja, podrazumijeva se horizontalni sporazum između dva ili više neovisnih poduzetnika, izravnih tržišnih takmaca koji djeluju na istoj razini proizvodnje, odnosno distribucije, čiji je cilj isključivanje tržišnog natjecanja između konkurenata putem međusobnog utvrđivanja kupovnih ili prodajnih cijena, podjele tržišta i kupaca, ograničavanjem proizvodnje i/ili prodaje i tehnološkog razvoja, dogovorom o sudjelovanju u postupcima javne nabave i slično.
Postojanje dogovora o minimalnoj cijeni usluga privatne tjelesne zaštite, Agencija je, a kako je to već navedeno u ovom rješenju, utvrdila i uvidom u ponude stranaka iz kojih je razvidno kako su poduzetnici svoju cjelokupnu uslugu nudili u iznosu od 32,50 kuna te kako je broj takvih ponuda uvećan neposredno nakon održavanja sastanka.
Pored podataka koje je Agencija obradila na temelju zaprimljenih ponuda poduzetnika, navedeno je moguće zaključiti i iz napisa u medijima, a u kojima su predstavnici pojedinih poduzetnika izražavali nezadovoljstvo zbog nepridržavanja dogovorenog na Sastanku.
Primjerice, u časopisu »Novi list«, objavljen je članak pod naslovom »Šefovi zaštitarskih tvrtki dogovorili najnižu cijenu rada – da bi je opet kršili« od 19. studenog 2013. Navedeni članak izrađen je na temelju podataka iz samog Priopćenja te navoda pojedinih poduzetnika, uglavnom sudionika sastanka, dostavljenih časopisu »Novi list« putem elektroničke pošte.
Sukladno navodima iz predmetnog članka proizlazi kako je predstavnik poduzetnika V Grupa, gospodin Zdravko Prša, između ostalog izjavio, citat: »… kako će biti potrebno još dosta koraka da se dogovor primjeni na tržištu, o čemu govori i nedavni natječaj za Hrvatsku poštu…Na tom tenderu dogovora su se držali i sukladno tome dali svoje ponude Securitas Hrvatska 32,50 kuna po satu, Fina GS 32,50 kuna po satu, V grupa 33,00 kune po satu, ali s nižom cijenom od dogovorene po satu došli su Posilović Zaštita 29,00 kuna po satu, Klemm Security 28,00 kuna po satu i AKD Zaštita 30,00 kuna po satu«.
Nadalje, u predmetnom članku se navodi, citat: »Sokol« je očito dobro predviđajući da sve dok nije regulirano mehanizmima za sankcioniranje nelojalne konkurencije svoju