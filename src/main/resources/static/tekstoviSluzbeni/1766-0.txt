91 21.08.2015 Pravilnik o sigurnosti i zaštiti zdravlja na radu trudne radnice, radnice koja je nedavno rodila i radnice koja doji
MINISTARSTVO RADA I MIROVINSKOGA SUSTAVA
1767
Na temelju članka 45. stavka 5., a u vezi s člankom 39. stavak 2. Zakona o zaštiti na radu (»Narodne novine«, broj 71/14, 118/14 i 154/14), ministar nadležan za rad uz suglasnost ministra nadležnog za zdravlje donosi
PRAVILNIK
O SIGURNOSTI I ZAŠTITI ZDRAVLJA NA RADU TRUDNE RADNICE, RADNICE KOJA JE NEDAVNO RODILA I RADNICE KOJA DOJI
I. OPĆE ODREDBE
Članak 1.
Ovim pravilnikom utvrđuju se rizični poslovi za trudnu radnicu, radnicu koja je nedavno rodila i radnicu koja doji, te poslovi koje ni pod kojim uvjetima ne smiju obavljati trudna radnica i radnica koja doji.
Članak 2.
Ovim se Pravilnikom u pravni poredak Republike Hrvatske prenose sljedeće direktive:
Direktiva Vijeća 92/85/EEZ od 19. listopada 1992. o uvođenju mjera za poticanje poboljšanja sigurnosti i zdravlja na radu trudnih radnica te radnica koje su nedavno rodile ili doje (deseta pojedinačna direktiva u smislu članka 16. stavka 1. Direktive 89/391/EEZ) (SL L 131, 5. 5. 1998.), kako je posljednji put izmijenjena Direktivom Europskog parlamenta i Vijeća 2014/27/EU od 26. veljače 2014. o izmjeni Direktiva Vijeća 92/58/EEZ, 92/85/EEZ, 94/33/EZ, 98/24/EZ i Direktive 2004/37/EZ Europskog parlamenta i Vijeća kako bi se uskladile s Uredbom (EZ) br. 1272/2008 o razvrstavanju, označivanju i pakiranju tvari i smjesa. CELEX br. 31992L0085.
Članak 3.
Pojmovi koji se koriste u ovom pravilniku imaju sljedeće značenje:
1) Trudna radnica je radnica koja je o trudnoći obavijestila poslodavca u pisanom obliku,
2) Radnica koja je nedavno rodila je radnica kojoj od poroda nije prošlo više od šest mjeseci, koja je o tome obavijestila poslodavca u pisanom obliku,
3) Radnica koja doji je radnica majka djeteta u dobi do navršene prve godine života djeteta koje doji, koja je o tome obavijestila poslodavca u pisanom obliku najkasnije 30 dana prije povratka na rad.
II. PROCJENA RIZIKA
Članak 4.
(1) Poslodavac je dužan procijeniti rizike za radnice iz članka 3. ovoga Pravilnika, i to za sve poslove na kojima su izložene štetnostima i naporima, postupcima ili uvjetima rada navedenim u popisu u Prilogu I ovoga Pravilnika.
(2) Prilikom procjene rizika potrebno je utvrditi vrstu, opseg i trajanje izloženosti radnica štetnostima i naporima, postupcima ili uvjetima rada, kako bi se:
1) procijenili svi rizici za sigurnost i zdravlje radnica i sve posljedice na trudnoću ili dojenje,
2) donijele odluke o mjerama koje treba poduzeti radi smanjenja rizika.
(3) Ocjenu o riziku i prijedloge mjera za smanjenje rizika iz stavka 2. ovoga članka daje specijalist medicine rada.
Članak 5.
(1) Trudna radnica ne smije ni pod kojim uvjetima obavljati poslove za koje je procijenjen rizik od izlaganja štetnostima, naporima i uvjetima rada navedenima u Prilogu II, Odjeljak A ovoga Pravilnika.
(2) Radnica koja doji ne smije ni pod kojim uvjetima obavljati poslove za koje je procijenjen rizik od izlaganja štetnostima i uvjetima rada navedenima u Prilogu II, Odjeljak B ovoga Pravilnika.
III. ZAVRŠNE ODREDBE
Članak 6.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-01/15-01/92 Urbroj: 524-03-02/1-15-11 Zagreb, 18. kolovoza 2015.
Ministar prof. dr. sc. Mirando Mrsić, dr. med., v. r.
PRILOG I.
POPIS ŠTETNOSTI I NAPORA, POSTUPAKA I UVJETA RADA
A. Štetnosti i napori
1. Fizikalne štetnosti i fizički napori koji mogu prouzrokovati lezije fetusa i/ili mogu izazvati odvajanje posteljice, a posebno zbog:
(a) izloženosti udarcima, vibracijama ili pokretima;
(b) rukovanja teškim teretima, a posebno onima opasnim za leđni i lumbalni dio tijela;
(c) izloženosti štetnom utjecaju buke;
(d) izloženosti ionizirajućem zračenju;
(e) izloženosti neionizirajućem zračenju;
(f) izloženosti ekstremnoj hladnoći ili vrućini;
(g) pokreta i položaja tijela, kretanja pri radu, psihičkog i fizičkog umora i ostalih fizičkih opterećenja