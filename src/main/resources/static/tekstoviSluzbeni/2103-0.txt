108 09.10.2015 Odluka o visini naknade troškova izborne promidžbe za izbor zastupnika u Hrvatski sabor
VLADA REPUBLIKE HRVATSKE
2104
Na temelju članka 19. stavka 1. Zakona o financiranju političkih aktivnosti i izborne promidžbe (»Narodne novine«, br. 24/11, 61/11, 27/13, 48/13 – pročišćeni tekst i 2/14 – Odluka Ustavnog suda Republike Hrvatske), Vlada Republike Hrvatske je na sjednici održanoj 7. listopada 2015. godine donijela
ODLUKU
O VISINI NAKNADE TROŠKOVA IZBORNE PROMIDŽBE ZA IZBOR ZASTUPNIKA U HRVATSKI SABOR
I.
Ovom Odlukom utvrđuje se visina naknade troškova izborne promidžbe za izbor zastupnika u Hrvatski sabor.
II.
Pravo na naknadu troškova iz točke I. ove Odluke imaju političke stranke i nezavisne liste koje na izborima za zastupnike u Hrvatski sabor dobiju više od 5% važećih glasova birača izborne jedinice, političke stranke koje su predložile kandidate za zastupnike pripadnika nacionalnih manjina koji su postali zastupnici u Hrvatskome saboru, kandidati za zastupnike pripadnika nacionalnih manjina koje su kandidirali birači i udruge nacionalnih manjina, a koji su postali zastupnici u Hrvatskome saboru te kandidati za zastupnike pripadnika nacionalnih manjina zastupljenih u stanovništvu Republike Hrvatske s manje od 1,5% stanovnika, koji na izborima nisu postali zastupnici u Hrvatskome saboru, a dobili su više od 15% važećih glasova birača izborne jedinice.
III.
Političke stranke, nezavisne liste i kandidati za zastupnike pripadnika nacionalnih manjina iz točke II. ove Odluke imaju pravo na naknadu troškova izborne promidžbe u iznosu od 180.000,00 kuna, po osvojenom zastupničkom mjestu.
IV.
Političke stranke i nezavisne liste koje su na izborima za zastupnike u Hrvatski sabor dobile više od 5% važećih glasova birača izborne jedinice, a nisu osvojile zastupničko mjesto u Hrvatskome saboru, imaju pravo na naknadu troškova izborne promidžbe u iznosu od 30.000,00 kuna.
V.
Kandidati za zastupnike pripadnika nacionalnih manjina zastupljenih u stanovništvu Republike Hrvatske s manje od 1,5% stanovnika, koji na izborima nisu postali zastupnici u Hrvatskome saboru, a dobili su više od 15% važećih glasova birača izborne jedinice, imaju pravo na naknadu u visini od 15% iznosa naknade koja pripada zastupniku, utvrđene u točki III. ove Odluke.
VI.
Naknada troškova izborne promidžbe isplaćuje se političkim strankama na poseban račun političke stranke otvoren za financiranje troškova izborne promidžbe.
Naknada troškova izborne promidžbe kandidatima za zastupnike pripadnika nacionalnih manjina te nezavisnim listama isplaćuje se na poseban račun kandidata, odnosno nositelja nezavisne liste, otvoren za financiranje troškova izborne promidžbe.
VII.
Naknada troškova izborne promidžbe iz točaka III., IV. i V. ove Odluke isplatit će se iz državnog proračuna Republike Hrvatske, u roku od 60 dana od dana objave konačnih službenih rezultata izbora.
VIII.
Ova Odluka stupa na snagu danom objave u »Narodnim novinama«.
Klasa: 022-03/15-04/459
Urbroj: 50301-09/06-15-3
Zagreb, 7. listopada 2015.
Predsjednik Zoran Milanović, v. r.
