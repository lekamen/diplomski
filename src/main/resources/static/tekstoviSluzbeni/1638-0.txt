84 29.07.2015 Pravilnik o visini pristojbi i naknada za službene kontrole
MINISTARSTVO POLJOPRIVREDE
1639
Na temelju članka 25. stavka 6. Zakona o službenim kontrolama koje se provode sukladno propisima o hrani, hrani za životinje, o zdravlju i dobrobiti životinja (»Narodne novine«, broj 81/2013 i 14/2014) te članka 62. stavka 8. i članka 132. stavka 4. Zakona o veterinarstvu (»Narodne novine«, broj 82/2013 i 148/2013), ministar poljoprivrede donosi
PRAVILNIK
O VISINI PRISTOJBI I NAKNADA ZA SLUŽBENE KONTROLE
Područje primjene
Članak 1.
Ovim se Pravilnikom propisuje:
– visina pristojbi i naknada za financiranje troškova službenih kontrola koje se provode u objektima u poslovanju s hranom životinjskog podrijetla, hrane za životinje, nusproizvodima (u daljnjem tekstu: službene kontrole),
– način obračunavanja i plaćanja pristojbi i naknada za provedene službene kontrole u objektima (u daljnjem tekstu: objekti) u kojima se provode službene kontrole iz alineje 1. ovoga članka te službene kontrole prema zahtjevima zemlje uvoznice,
– učestalost službenih kontrola u objektima u kojima se provode službene kontrole,
– način obračunavanja i plaćanja pristojbi i naknada kod izdavanja i postupanja s certifikatima za pošiljke živih životinja, proizvoda životinjskog podrijetla, nusproizvoda životinjskog podrijetla te hrane za životinje neživotinjskog podrijetla.
Pojmovnik
Članak 2.
Pojedini pojmovi koji se koriste u ovome Pravilniku imaju sljedeće značenje:
1. Ante mortem pregled – pregled životinja namijenjenih klanju u skladu s odredbama Uredbe (EZ) broj 854/2004 o utvrđivanju posebnih pravila organizacije službenih kontrola hrane životinjskog podrijetla namijenjenih prehrani ljudi,
2. Mala klaonica:
– za kopitare, papkare i nojeve je klaonica koja godišnje zakolje manje od 1.000 uvjetnih grla životinja, ili ona koja započinje s radom u toj kalendarskoj godini,
– za perad i lagomorfe je klaonica koja godišnje zakolje manje od 150.000 komada peradi ili lagomorfa ili ona koja započinje s radom u toj kalendarskoj godini,
3. Mali objekt za preradu mlijeka – objekt u kojem se godišnje preradi manje od 500 t mlijeka ili onaj koji započinje s radom u toj kalendarskoj godini,
4. Mali objekt za proizvodnju mljevenog mesa, mesnih pripravaka i strojno otkoštenog mesa, preradu mesa – objekt u kojem se godišnje preradi manje od 250 t mesa, ili onaj koji započinje s radom u toj kalendarskoj godini,
5. Mali objekt za rasijecanje mesa – objekt u kojem se godišnje rasijeca manje od 250 t mesa, ili onaj koji započinje s radom u toj kalendarskoj godini,
6. Mali objekt za preradu proizvoda ribarstva – objekt u kojem se godišnje preradi manje od 100 t proizvoda ribarstva, ili onaj koji započinje s radom u toj kalendarskoj godini,
7. Mali objekt za punjenje i pakiranje pčelinjih proizvoda – objekt u kojem se godišnje preradi manje od 50 t pčelinjih proizvoda, ili onaj koji započinje s radom u toj kalendarskoj godini,
8. Mesnica – maloprodajni objekt ili dio maloprodajnog objekta u kojem se prodaje (pretežito) svježe nezapakirano meso, uključujući mesne pripravke i mesne proizvode, te obavlja djelatnost rasijecanja i/ili mljevenja mesa na zahtjev kupca,
9. Mješoviti proizvod – su proizvodi namijenjeni za prehranu ljudi koji u svom sastavu sadrže prerađene (toplinski ili na sličan način tretirane) proizvode životinjskog podrijetla (mesne proizvode, mliječne i proizvode od jaja, meda, prerađene proizvode ribarstva i ostale proizvode životinjskog podrijetla),
10. Ribarnica – maloprodajni objekt u kojemu se prodaju proizvodi ribarstva, živi školjkaši, živi bodljikaši, živi plaštenjaci i živi morski puževi te obavlja djelatnost pripreme proizvoda ribarstva na zahtjev kupca,
11. Ribarnica velikog kapaciteta – samostojeći objekt koji može uključivati više maloprodajnih objekata, odvojenih jedinica (štandovi i klupe) u kojima se prodaju proizvodi ribarstva, živi školjkaši, živi bodljikaši, živi plaštenjaci i živi morski puževi, te obavlja djelatnost pripreme proizvoda