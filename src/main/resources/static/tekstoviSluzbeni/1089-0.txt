55 20.05.2015 Presuda Visokoga upravnog suda Republike Hrvatske broj: Usoz-328/13-6 od 28. travnja 2015.
VISOKI UPRAVNI SUD REPUBLIKE HRVATSKE
1090
PRESUDA
Visoki upravni sud Republike Hrvatske u vijeću sastavljenom od sudaca toga suda Ljiljane Karlovčan-Đurović, predsjednice vijeća, Eveline Čolović Tomić, Ane Berlengi Fellner, Borisa Markovića, Lidije Rostaš-Beroš, članova vijeća uz sudjelovanje sudske savjetnice Franciske Dominković, zapisničarke, u postupku ocjene zakonitosti općeg akta pokrenutog po službenoj dužnosti, na sjednici 28. travnja 2015.,
presudio je
Ukida se Pravilnik o uvjetima i postupku izbora u zvanja Medicinskog fakulteta Sveučilišta u Zagrebu koji je objavljen na oglasnoj ploči Fakulteta 19. srpnja 2013.
Obrazloženje
Željka Janjanin, odvjetnica iz Zagreba, Trg Nikole Šubića Zrinskog 2, podnijela je inicijativu Visokom upravnom sudu Republike Hrvatske za ocjenu zakonitosti Pravilnika o uvjetima i postupku izbora u zvanje Medicinskog fakulteta Sveučilišta u Zagrebu. Pravilnik je objavljen na oglasnoj ploči Fakulteta dana 19. srpnja 2013. a stupio je na snagu 27. srpnja 2013. godine.
Nakon toga je podnositeljica povukla podnesenu inicijativu i prepustila odluci Suda da li će postupak nastaviti po službenoj dužnosti.
S obzirom na navedeno temeljem odredbe članka 83. stavka 2. Zakona o upravnim sporovima (»Narodne novine«, broj 20/10., 142 i 52/14.) ovaj Sud je pokrenuo postupak ocjene navedenog općeg akta po službenoj dužnosti.
Odgovarajućom primjenom odredbe članka 32. Zakona o upravnim sporovima Sud je pozvao Medicinski fakultet Sveučilište u Zagrebu na očitovanje. Podneskom od 17. veljače 2015. dekan Medicinskog fakulteta Sveučilišta u Zagrebu, akademik Davor Miličić, dostavio je očitovanje.
Iz navedenog očitovanja proizlazi da je Medicinski fakultet Sveučilišta u Zagrebu po zaprimanju presude Visokog upravnog suda Republike Hrvatske, broj: Usoz-117/2012 od 12. lipnja 2013. godine, kojom je ukinut Pravilnik o uvjetima i postupku izbora u zvanje Medicinskog fakulteta – pročišćeni tekst, koji je objavljen na oglasnoj ploči Fakulteta, 5. veljače 2007. podnio ustavnu tužbu i prijedlog za donošenje privremene mjere zbog povrede ustavnog prava Fakulteta iz odredaba članka 3. i 5. Ustava Republike Hrvatske – načela vladavine prava i dužnosti poštivanja pravnog poretka. Ističe da Pravilnik o uvjetima i postupku izbora u zvanja Medicinskog fakulteta nije opći akt kojim se rješavaju predmeti na temelju javnih ovlasti ili u obavljanju javne službe. Navodi da je Pravilnik opći akt isključivo Medicinskog fakulteta Sveučilišta u Zagrebu za odabir zaposlenika pa da je za njegovo pobijanje pod uvjetima propisanim zakonom ovlašteno samo radničko vijeće ili sindikat, dok Visoki sud Republike Hrvatske nije stvarno nadležan niti sada, niti je bio stvarno nadležan za ocjenu Pravilnika Medicinskog fakulteta Sveučilišta u Zagrebu, pa je time povrijeđeno načelo vladavine prava i dužnosti poštivanja pravnog poretka Republike Hrvatske. U ustavnoj tužbi Fakultet je ukazao Ustavnom sudu da je Visoki upravni sud Republike Hrvatske potpuno pogrešno tumačio odredbe Statuta Sveučilišta u Zagrebu na koje se pozivao. Naime, člankom 38. stavkom 3. Statuta Sveučilišta u Zagrebu propisano je da Sveučilište na osnovi mišljenja Odbora za statutarna pitanja daje suglasnost na statute odnosno pravilnik sastavnica, koji bez te suglasnosti ne mogu stupiti na pravnu snagu. Pod suglasnostima na statute odnosno pravilnike sastavnica nije se mislilo na sve pravilnike sastavnica nego na činjenice da Sveučilište u Zagrebu ima sastavnice koje kao temeljni akt nemaju statut nego pravilnike, tj. opći akt koji je po svom značenju i funkciji izjednačen sa statutom. Nakon što je zaprimio presudu Visokog upravnog suda Republike Hrvatske, broj: Usoz-117/2012 12. lipnja 2013. godine Fakultet je dopisom zatražio tumačenje Senata Sveučilišta u Zagrebu da li se pravilnici koje donosi fakultetsko vijeće i dekan sastavnice moraju slati Senatu Sveučilišta u Zagrebu