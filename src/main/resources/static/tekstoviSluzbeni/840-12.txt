djelatnost zdravstva i zdravstvenog osiguranja, Kolektivni ugovor za djelatnost socijalne skrbi).
Uvažavajući okolnost da se materijalna prava zaposlenih u državnim i javnim službama financiraju od istovjetnih javnih i fiskalnih prihoda, posebnu brigu bilo je potrebno voditi o Konvenciji o pravu na organiziranje i kolektivno pregovaranje iz 1949. br. 98. Odbor stručnjaka Međunarodne organizacije rada je u nizu raspravljenih slučaja, svojom Odlukom iz 1996. godine, zauzeo stajalište da su intervencije Vlada u kolektivne ugovore moguće i opravdane u iznimnim slučajevima i za kraće vremensko razdoblje. U tom smislu, Odbor stručnjaka smatra da Vlada, kao dio stabilizacijske politike, može odrediti ograničenja kolektivnog ugovaranja nekih materijalnih prava, pa čak i plaća, te ukinuti odredbe kolektivnih ugovora kojima su ugovorena materijalna prava, a što se odnosi i na javni i na privatni sektor. Dakle, mjere koje se koriste kao iznimka, odnosno u iznimnim slučajevima i vremenski su ograničene razumnim rokom, u skladu su sa spomenutim međunarodnim ugovorima. Tim više što se ti kolektivni ugovori primjenjuju u svom preostalom sadržaju. U tom smislu je u skladu s iznijetim standardima međunarodnih ugovora i osporavana Uredba, koja uskraćuje dva materijalna prava koja su zapravo isplate jednokratne nagrade tijekom kalendarske godine (regres i godišnja nagrada za božićne blagdane) i koja je ograničenog trajanja.«
V. MJERODAVNO PRAVO
1) Zakoni
17. Članak 7. stavak 3. Zakona o radu (»Narodne novine« broj 149/09., 61/11., 82/12. i 73/13.) glasi:
»Članak 7.
(...)
(3) Ako je neko pravo iz radnog odnosa različito uređeno ugovorom o radu, pravilnikom o radu, sporazumom sklopljenim između radničkog vijeća i poslodavca, kolektivnim ugovorom ili zakonom, primjenjuje se za radnika najpovoljnije pravo, ako ovim ili drugim zakonom nije drukčije određeno.«
17.1. Članak 4. stavak 1. Zakona o plaćama u javnim službama (»Narodne novine« broj 27/01. i 39/09.; u daljnjem tekstu: ZPJS) glasi:
»II. PLAĆE I DRUGE NAKNADE
Članak 4.
(1) Plaću službenika i namještenika čini umnožak koeficijenta složenosti poslova radnog mjesta na koje je službenik i namještenik raspoređen i osnovice za izračun plaće, uvećan za 0,5% za svaku navršenu godinu radnog staža.
(...)«
18. Ostale mjerodavne odredbe pojedinih zakona navode se u odgovarajućim točkama glave VI. obrazloženja ove odluke.
2) Kolektivni ugovor
19. Članci 60. i 71. TKU-a/12 glase:
»Regres
Članak 60.
1. Zaposleniku pripada pravo na regres za korištenje godišnjeg odmora.
2. O visini regresa Vlada RH i sindikati javnih službi pregovarat će svake godine u postupku donošenja Prijedloga Državnog proračuna, s time ako se dogovor ne postigne, regres iznosi najmanje onoliko koliko je bila zadnja isplata regresa u visini koja proizlazi temeljem ugovora između Vlade i sindikata.
3. Regres se isplaćuje jednokratno najviše jednom godišnje najkasnije do kraja lipnja tekuće godine, a zaposlenicima koji se kasnije zaposle, ili zbog duljeg bolovanja, rodiljnog dopusta i sl. nisu u to vrijeme na poslu, regres se isplaćuje najkasnije 7 dana prije početka korištenja godišnjeg odmora.
4. Pravo na regres ima svaki zaposlenik koji u tekućoj godini koristi makar i razmjerni dio godišnjeg odmora.«
»Božićnica
Članak 71.
1. Zaposlenicima u javnim službama pripada pravo na isplatu godišnje nagrade za božićne blagdane u jednakom iznosu (božićnica).
2. O visini božićnice Vlada Republike Hrvatske i sindikati javnih službi pregovarat će svake godine u postupku donošenja Prijedloga Državnog proračuna, s time ako se dogovor ne postigne, osnovica za božićnicu iznosi najmanje onoliko koliko je bila zadnja isplata božićnice u visini koja proizlazi temeljem ugovora između Vlade Republike Hrvatske i sindikata.«
20. U Republici Hrvatskoj na snazi su Konvencija Međunarodne organizacije rada br. 98 o primjeni načela prava na organiziranje i kolektivno pregovaranje (»Narodne novine – Međunarodni ugovori« broj 2/94. i 3/00.) te Konvencija br. 87 o