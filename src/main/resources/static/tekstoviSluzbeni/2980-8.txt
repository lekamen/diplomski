 21. rujna 2005. (odnosno stara više od četiri i pol godine u trenutku dostave tog podneska sudu).
Kada se sve prethodno navedeno dovede u kontekst činjenice da se u spisu, pored prethodno navedene potvrde, od isprava nalaze još samo podnositeljičin izvadak iz matice rođenih te (od liječničke dokumentacije) bolničko otpusno pismo još od 7. srpnja 2000., kvaliteta provedenog vještačenja, kao jedinog preostalog provedenog dokaza u postupku, naročito dobiva na važnosti. S obzirom na sadržaj nalaza i mišljenja vještaka, vidljivo je da je vještak iste zapravo pretežno zasnovao na nalazu (i mišljenju) prilikom podnositeljičinog prijama u bolničku instituciju u kojoj je i sam radio. Vezano uz navedeno, prvo valja naglasiti da vještak nije priložio liječničku dokumentaciju na kojoj je zasnovao nalaz i mišljenje. Nadalje, vještak ne navodi da je te prilike osobno pregledao podnositeljicu. Konačno, neovisno o ozbiljnosti podnositeljičinog zdravstvenog stanja pri navedenom prijamu, riječ je o epizodi u njenoj anamnezi, za koju vještak nije pričekao kako će se razviti nego je dan ili eventualno dva nakon podnositeljičinog prijama u bolnicu napisao nalaz i mišljenje bez, po svemu sudeći, osobnog pregleda podnositeljice, koji mu je izričito naložen rješenjem kojim je određeno provođenje psihijatrijskog vještačenja. Pri tome, a što se tiče izostanka čekanja razvoja podnositeljičine kliničke slike po prijamu u bolnicu, valja napomenuti da navod iz vještakovog nalaza da su podnositeljici nakon razmatranog pregleda zbog schizofrene psihoze ordinirani antipsihotici ne upućuje (nedvojbeno) na činjenicu je li podnositeljica nakon pregleda otpuštena kući ili pak hospitalizirana. U tom pogledu ponovno treba napomenuti da vještak svom nalazu i mišljenju nije priložio liječničku dokumentaciju vezanu uz razmatrani prijam u bolnicu.
U svjetlu svega navedenoga, Ustavni sud ocjenjuje da je zbog neobrazlaganja podnositeljičinog isključivanja iz postupka te načina zastupanja (koje je pozitivna obveza države u djelotvornoj zaštiti osobnog života podnositelja), podnositeljici zanemarivanjem načela jednakosti oružja povrijeđeno pravo na pravično suđenje zajamčeno člankom 29. stavkom 1. Ustava. Povreda neobrazloženog podnositeljičinog isključivanja iz postupka naglašena je činjenicom što podnositeljica nije bila primjereno zastupana po skrbnici za poseban slučaj (odvjetnici), čime je stavljena u nepovoljniju postupovnu poziciju u odnosu na suprotstavljenu stranu u postupku (predlagatelja mjere). Obje te povrede su dodatno naglašene kada se u obzir uzme način na koji je u razmatranom predmetu provedeno vještačenje, kao odlučujući dokaz na kojem je zasnovano rješenje kojim je podnositeljica lišena poslovne sposobnosti. Time je podnositeljici ujedno povrijeđeno i pravo na zaštitu osobnog života (u postupovnom smislu), zajamčeno člankom 35. Ustava.
11. Ustavni sud nije razmatrao povrede ostalih u ustavnoj tužbi istaknutih ustavnih i konvencijskih prava jer je ustavnu tužbu usvojio zbog povrede prava zajamčenih člancima 35. i 29. stavkom 1. Ustava (počinjene rješenjem Općinskog suda u Z. broj: R1-19/09 od 28. prosinca 2010.).
Ustavni sud također nije razmatrao ni jesu li podnositeljici ustavna i konvencijska prava povrijeđena i rješenjem Županijskog suda u Z. broj: Gžx-950/11 od 27. lipnja 2012. te rješenjem Općinskog suda u Z. broj: R1-19/09 od 27. travnja 2011., ocjenjujući tu ocjenu bespredmetnom nakon usvajanja ustavne tužbe i vraćanja predmeta prvostupanjskom sudu na ponovni postupak u dijelu u kojem je ukinuto ustavnom tužbom osporeno (meritorno) rješenje Općinskog suda u Z. broj: R1-19/09 od 28. prosinca 2010.
12. Slijedom svega navedenog, na temelju članaka 73. i 76. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), odlučeno je kao u točkama I., II. i III. izreke.
13. Odluka o objavi (točka IV. izreke) temelji se na članku 29. Ustavnog zakona.
Broj: