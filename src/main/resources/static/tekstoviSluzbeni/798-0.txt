38 03.04.2015 Presuda Visokoga upravnog suda Republike Hrvatske broj: Usoz-103/14-7 od 27. veljače 2015.
VISOKI UPRAVNI SUD REPUBLIKE HRVATSKE
799
PRESUDA
Visoki upravni sud Republike Hrvatske u vijeću sastavljenom od sudaca toga suda Ane Berlengi Fellner, predsjednice vijeća, Ljiljane Karlovčan-Đurović, Eveline Čolović Tomić, Borisa Markovića i Lidije Rostaš-Beroš, članova vijeća te sudske savjetnice Franciske Dominković, zapisničarke, u postupku ocjene zakonitosti općeg akta pokrenutom po službenoj dužnosti, na sjednici vijeća održanoj 27. veljače 2015.
presudio je
Ukida se Odluka o organizaciji i načinu naplate parkiranja u Gradu Zadru (»Glasnik Grada Zadra« 4/11.).
Obrazloženje
Marin Brkić iz Sv. Filipa i Jakova, Sikova 53, kojeg zastupa punomoćnik Mario Petani, odvjetnik u Zadru, Braće Vranjanina 9/2, 9. prosinca 2014. podnio je zahtjev radi pokretanja postupka za ocjenu zakonitosti Odluke o organizaciji i načinu naplate parkiranja u Gradu Zadru (»Glasnik Grada Zadra« 4/11.).
Podnositelj je 9. prosinca 2014. Ustavnom sudu Republike Hrvatske podnio prijedlog radi pokretanja postupka za ocjenu suglasnosti sa zakonom i Ustavom istog općeg akta.
Podnositelj u zahtjevu i u prijedlogu Ustavnom sudu Republike Hrvatske navodi da sukladno odredbi članka 5. stavka 1. Zakona o sigurnosti prometa na cestama (»Narodne novine« 67/08. i dr.) jedinica lokalne samouprave uz prethodnu suglasnost ministarstva nadležnog za unutarnje poslove, uređuje promet na svom području tako da određuje, među ostalim i parkirališne površine i način parkiranja, zabrane parkiranja i mjesto ograničenog parkiranja, dok nadzor parkiranja vozila na mjestima na kojima je parkiranje vremenski ograničeno obavljaju pravne osobe koje odredi jedinica lokalne samouprave. Navodi da je 12. rujna 2014. uputio zahtjev za davanje informacija Ministarstvu unutarnjih poslova, Policijskoj upravi Zadarskoj s upitom u pogledu davanja suglasnosti nadležnog tijela na osporenu Odluku Grada Zadra. Dostavlja dopis Ministarstva unutarnjih poslova te PU zadarske od 13. listopada 2014., broj: 511-18-03-3529/2-14 iz kojeg proizlazi da nije zaprimljen zahtjev Grada Zadra radi izdavanja suglasnosti sukladno odredbi članka 5. stavka 1. točke 6. Zakona o sigurnosti prometa na cestama. U prijedlogu podnesenom Ustavnom sudu Republike Hrvatske navodi da je riječ o općem aktu koji uređuje odnose na općenit način, primjenjuje se na širi krug adresata i ima općeobvezni karakter, zbog čega je riječ o drugom propisu u smislu odredbe članka 129. podstavka 2. Ustava Republike Hrvatske. Predlaže da Ustavni sud osporenu Odluku poništi jer bi ukidanje Odluke legaliziralo nezakonitu naplatu za vremensko razdoblje od donošenja osporene Odluke do njezinog ukidanja. Ističe da Trgovačko društvo Obala Lučice d.o.o. temeljem nezakonite Odluke svog osnivača ostvaruje nepripadnu i nezakonitu korist na štetu građana kao stanovnika jedinice lokalne samouprave i to najmanje za vremensko razdoblje od prosinca 2009. pa do dana podnošenja prijedloga, a smatra da je za očekivati da će nepripadnu korist ostvarivati i dalje. Navodi da u okviru nadležnosti Visokog upravnog suda Republike Hrvatske za ocjenu zakonitosti općeg akta zakon propisuje isključivo mogućnost ukidanja općeg akta uz pretpostavku da podnositelj zahtjev podnese u roku od 30 dana od dana zaprimanja pojedinačnog akta koji se temelji na osporenom općem aktu. Poziva se na dosadašnju praksu Visokog upravnog suda prema kojoj Sud odbacuje zahtjeve za ocjenu zakonitosti osporenog akta podnesene nakon 1. siječnja 2012., ako podnositelj zahtjeva ne dostavi pojedinačnu odluku javnopravnog tijela koja se temelji na osporenom općem aktu. Predlaže da se Ustavni sud, ukoliko utvrdi da nije nadležan za ocjenu zakonitosti općeg akta, očituje o tome je li pojedinačna odluka javnopravnog tijela u smislu odredbe članka 83. Zakona o upravnim sporovima isključivo upravni akt ili takvu odluku predstavlja i pravomoćna presuda donesena u parničnom postupku. Podnositelj smatra 