74 03.07.2015 Odluka o dopuni Odluke o posebnim aktivnostima u provedbi Sporazuma o mjerama za ublažavanje financijskih teškoća određenog dijela građana koji su ovršenici u postupcima prisilne naplate tražbina male vrijednosti na novčanim sredstvima
VLADA REPUBLIKE HRVATSKE
1424
Na temelju članka 1. stavka 2., članka 8. i članka 31. stavka 2. Zakona o Vladi Republike Hrvatske (»Narodne novine« br. 150/2011 i 119/2014), a u vezi s točkom VII. Sporazuma o mjerama za ublažavanje financijskih teškoća određenog dijela građana koji su ovršenici u postupcima prisilne naplate tražbina male vrijednosti na novčanim sredstvima, koji je Vlada Republike Hrvatske prihvatila Odlukom o prihvaćanju Prijedloga sporazuma o mjerama za ublažavanje financijskih teškoća određenog dijela građana koji su ovršenici u postupcima prisilne naplate tražbina male vrijednosti na novčanim sredstvima, klase: 022-03/15-04/10, urbroja: 50301-04/04-15-2, od 15. siječnja 2015. godine, Vlada Republike Hrvatske je na sjednici održanoj 2. srpnja 2015. godine donijela
ODLUKU
O DOPUNI ODLUKE O POSEBNIM AKTIVNOSTIMA U PROVEDBI SPORAZUMA O MJERAMA ZA UBLAŽAVANJE FINANCIJSKIH TEŠKOĆA ODREĐENOG DIJELA GRAĐANA KOJI SU OVRŠENICI U POSTUPCIMA PRISILNE NAPLATE TRAŽBINA MALE VRIJEDNOSTI NA NOVČANIM SREDSTVIMA
I.
U Odluci o posebnim aktivnostima u provedbi Sporazuma o mjerama za ublažavanje financijskih teškoća određenog dijela građana koji su ovršenici u postupcima prisilne naplate tražbina male vrijednosti na novčanim sredstvima (»Narodne novine« broj 11/2015), iza točke IV. dodaje se točka IV.a koja glasi:
»IV.a
Republika Hrvatska odriče se prihoda s osnove sudske pristojbe za prijedlog za odgodu ovrhe koja se provodi radi prisilne naplate osnove za plaćanja za koju je ovršenik podnio ovrhovoditelju Zahtjev za otpust/otpis duga, odnosno odgodu ovrhe na temelju Sporazuma, a ovrhovoditelj je podneseni Zahtjev odobrio i suglasio se s odgodom ovrhe na rok od jedne godine od dana odobrenja Zahtjeva.
Kao dokaz o suglasnosti ovrhovoditelja s odgodom ovrhe, ovršenik sudu podnosi prijedlog za odgodu ovrhe na obrascu koji čini Prilog 4.a.: Prijedlog za odgodu ovrhe – sudska ovrha, Protokola o postupku provedbe Sporazuma o mjerama za ublažavanje financijskih teškoća određenog dijela građana koji su ovršenici u postupcima prisilne naplate tražbina male vrijednosti na novčanim sredstvima, koji je donijelo Ministarstvo socijalne politike i mladih, klase: 022-03/14-02/212, urbroja: 519-01/5-15-20, od 23. siječnja 2015. godine, te u privitku istog prilaže presliku odobrenog Zahtjeva kojim je ovrhovoditelj suglasan s prijedlogom ovršenika za odgodu ovrhe ili ispis potvrde o odobrenju odgode ovrhe iz Registra otpisa duga.«.
II.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/264
Urbroj: 50301-05/16-15-2
Zagreb, 2. srpnja 2015.
Predsjednik Zoran Milanović, v. r.
