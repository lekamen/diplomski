58 28.05.2015 Odluka Ustavnog suda Republike Hrvatske broj: U-VIII-2059/2015. od 13. svibnja 2015.
USTAVNI SUD REPUBLIKE HRVATSKE
1144
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Mario Jelušić, Davor Krapac, Antun Palarić, Aldo Radolović, Duška Šarin i Miroslav Šeparović, na temelju članka 105.a stavka 2. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 13. svibnja 2015. donio je
ODLUKU
I. Ne odobrava se pokretanje kaznenog postupka protiv Ive Josipovića, bivšeg predsjednika Republike Hrvatske, zbog navodnog počinjenja kaznenog djela klevete iz članka 149. stavka 2. Kaznenog zakona (»Narodne novine« broj 125/11. i 144/12.) za vrijeme obnašanja dužnosti predsjednika Republike Hrvatske.
II. Ova odluka objavit će se u »Narodnim novinama«.
Obrazloženje
1. Ivo Josipović iz Zagreba, bivši predsjednik Republike Hrvatske (u daljnjem tekstu: podnositelj), podnio je 7. svibnja 2015. Ustavnom sudu podnesak uz koji je priložio dopis koji je uputio Općinskom kaznenom sudu u Zagrebu u predmetu broj: K-234/14, u vezi »odlučivanja o odgovornosti predsjednika Republike sukladno članku 125. u vezi s člankom 105.a Ustava Republike Hrvatske povodom pokretanja i započinjanja kaznenog postupka protiv predsjednika Republike, odnosno bivšeg predsjednika Republike«.
2. Iz sadržaja dopisa proizlazi da su 14. listopada 2014. privatni tužitelji Zdravko Tomac i Josip Jurčević protiv podnositelja, koji je u to vrijeme obnašao dužnost predsjednika Republike Hrvatske, podnijeli privatnu tužbu zbog kaznenog djela klevete iz članka 149. stavka 2. Kaznenog zakona (»Narodne novine« broj 125/11. i 144/12.).
Općinski kazneni sud u Zagrebu je 21. travnja 2015., nakon što je podnositelju prestao mandat predsjednika Republike Hrvatske, odredio ročište radi prethodnog razjašnjenja stvari za dan 15. svibnja 2015., a da prethodno nije zatražio odobrenje Ustavnog suda na temelju članka 105.a stavka 2. Ustava.
3. Člankom 105.a stavcima 1. i 2. Ustava propisano je:
»Članak 105a.
Predsjednik Republike ima imunitet nepovredivosti.
Predsjednik Republike ne može biti pritvoren niti se protiv njega može pokrenuti kazneni postupak bez prethodnog odobrenja Ustavnog suda.
(...)«
4. S obzirom da je odredio ročište po privatnoj tužbi protiv podnositelja zbog navodnog počinjenja kaznenog djela u vrijeme kad je podnositelj obnašao dužnost predsjednika Republike Hrvatske, a da nije od Ustavnog suda zatražio prethodno odobrenje za vođenje tog kaznenog postupka, Općinski kazneni sud u Zagrebu neposredno je povrijedio članak 105.a stavak 2. Ustava.
5. Ustavni sud utvrđuje sljedeća načelna stajališta:
– protiv predsjednika Republike Hrvatske ne može se pokrenuti kazneni postupak bez prethodnog odobrenja Ustavnog suda, pa ni nakon što je osobi koja je obnašala dužnost predsjednika Republike Hrvatske prestao mandat, ako se tereti za navodno počinjenje kaznenog djela ili kaznenih djela tijekom obnašanja dužnosti predsjednika Republike Hrvatske;
– odluka Ustavnog suda kojom nije odobreno pokretanje kaznenog postupka protiv predsjednika Republike Hrvatske za vrijeme trajanja njegova mandata priječi nadležni sud da po toj istoj tužbi pokrene kazneni postupak nakon što osobi koja je obnašala dužnost predsjednika Republike Hrvatske prestane mandat.
6. U konkretnom slučaju, ne odobrava se pokretanje kaznenog postupka protiv Ive Josipovića, bivšeg predsjednika Republike Hrvatske, za kazneno djelo klevete koje je navodno počinio za vrijeme obnašanja dužnosti predsjednika Republike Hrvatske, a koje se u Općinskom kaznenom sudu u Zagrebu vodi pod brojem: K-234/14. Ročište određeno za 15. svibnja 2015. u tom predmetu neće se održati.
Slijedom navedenog, na temelju članka 105.a stavka 2. Ustava odlučeno je kao u točki I. izreke.
7. Objava ove odluke temelji se na članku 29. Ustavnog zakona o Ustavnom sudu Republike Hrvatske (»Narodne novine« broj 99/99.,