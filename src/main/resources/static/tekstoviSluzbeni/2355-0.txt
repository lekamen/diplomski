124 13.11.2015 Pravilnik o Središnjem katalogu službenih dokumenata Republike Hrvatske
MINISTARSTVO UPRAVE
2356
Na temelju članka 10.a stavka 3. Zakona o pravu na pristup informacijama (»Narodne novine« broj 25/13. i 85/15.), ministar uprave donosi
PRAVILNIK
O SREDIŠNJEM KATALOGU SLUŽBENIH DOKUMENATA REPUBLIKE HRVATSKE
I. OPĆE ODREDBE
Članak 1.
Ovim Pravilnikom propisuje se način ustrojavanja, vođenja i održavanja Središnjeg kataloga službenih dokumenata Republike Hrvatske (u daljnjem tekstu: Središnji katalog).
Članak 2.
(1) Izrazi koji se koriste u ovom Pravilniku imaju značenje utvrđeno Zakonom o pravu na pristup informacijama (»Narodne novine« broj 25/13. i 85/15., u daljnjem tekstu: Zakon).
(2) U ovom se Pravilniku koriste i izrazi koji u smislu ovog Pravilnika imaju sljedeće značenje:
– Službeni dokument je svaki zakon i drugi propis, opći akt i druga odluka kojom se utječe na interese korisnika, kao i plan, izvješće i drugi dokumenti o radu tijela javne vlasti ili iz područja njegove nadležnosti, neovisno o mediju na kojem su prikazani;
– Metapodatak je podatak o dokumentu u Središnjem katalogu;
– Pojmovnik Eurovoc je multidisciplinarni, strukturirani višejezični pojmovnik Europske unije za sadržajnu obradu dokumenata tijela Europske unije i zemalja članica.
II. USTROJAVANJE SREDIŠNJEGA KATALOGA
Članak 3.
Središnji katalog je na internetu javno dostupan alat koji korisnicima kroz puni tekst i/ili uređeni skup metapodataka omogućuje trajni pristup dokumentima pohranjenim u bazi elektroničkih dokumenata i/ili fizičkim zbirkama.
Članak 4.
Svrha Središnjeg kataloga je omogućiti korisnicima trajnu dostupnost službenih dokumenata radi informiranja.
Članak 5.
Središnji katalog vodi i održava Digitalni informacijsko-dokumentacijski ured Vlade Republike Hrvatske (u daljnjem tekstu: Ured).
III. SADRŽAJ SREDIŠNJEGA KATALOGA
Članak 6.
Središnji katalog obuhvaća: zakone i ostale propise; opće akte i odluke kojima se utječe na interese korisnika s razlozima za njihovo donošenje te planske, izvještajne i druge dokumente o radu tijela javne vlasti ili iz područja njegove nadležnosti.
Članak 7.
(1) U Središnjem katalogu se za sve službene dokumente vode sljedeći tipovi metapodataka: identifikacijski podaci, deskriptivni podaci, poveznice na elektronički tekst dokumenta, poveznice dokumenata međusobno, normirani podaci o tijelu javne vlasti odgovornom za izradu i/ili objavu dokumenata i sadržaju dokumenata te podaci potrebni za funkcioniranje i održavanje sustava.
(2) Za svaki dokument minimalno se vode sljedeći metapodaci:
– jedinstvena oznaka dokumenta u Središnjem katalogu
– naziv tijela javne vlasti stvaratelja dokumenta
– naslov dokumenta
– vrijeme nastanka
– područje djelokruga na koje se odnosi
– nazivi za opis sadržaja – deskriptori (preporučeni nazivi) Pojmovnika Eurovoc
– vrsta dokumenta
– veličina dokumenta.
IV. OBVEZE TIJELA JAVNE VLASTI
Članak 8.
(1) Tijela javne vlasti predviđena člankom 10.a stavak 1. Zakona, dužna su dostavljati u Središnji katalog, sljedeće službene dokumente:
1. Opće akte i odluke koje donose, kojima se utječe na interese korisnika, s razlozima za njihovo donošenje;
2. Godišnje planove, programe, strategije, upute, izvještaje o radu, financijska izvješća i druge odgovarajuće dokumente koji se odnose na područje rada tijela javne vlasti:
– planove/programe (periodični plan/program rada, financijski plan, akcijski plan/program, operativni plan/program, strateški plan, plan upravljanja, plan javne nabave, plan zapošljavanja, program razvoja):
– strategije (strategija razvoja, strateški okvir, nacionalna strategija, lokalna strategija, posebne strategije);
– izvješća (periodično izvješće o radu, financijsko izvješće, statističko izvješće, tematsko izvješće, projektno izvješće, godišnjak);
– smjernice (strateška smjernica, programska smjernica, preporuka, kodeks);
– glasila (službena, stručna, informativna);
– službena stajališta (deklaracija, rezolucija, povelja, govor/izjava predsjednika