2 07.01.2015 Odluka Ustavnog suda Republike Hrvatske broj: U-III-1286/2012 od 11. prosinca 2014.
USTAVNI SUD REPUBLIKE HRVATSKE
55
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenula Branka Tomić iz Vukovara, na sjednici održanoj 11. prosinca 2014. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnijela je Branka Tomić iz Vukovara, Županijska 90/41 (u daljnjem tekstu: podnositeljica).
Ustavna tužba podnesena je protiv presude Upravnog suda Republike Hrvatske (u daljnjem tekstu: Upravni sud) broj: Zpa-38/2010-7 od 7. rujna 2011., kojom je odbijen zahtjev podnositeljice za zaštitu Ustavom zajamčenog prava i slobode čovjeka i građanina protiv odluke Državnoodvjetničkog vijeća Republike Hrvatske broj: DOVO-57/10 od 9. studenoga 2010. radi imenovanja zamjenika županijskog državnog odvjetnika u Županijskom državnom odvjetništvu u Vukovaru.
Navedenom odlukom Državnoodvjetničkog vijeća za zamjenika županijskog državnog odvjetnika u Županijskom državnom odvjetništvu u Vukovaru imenovan je Miroslav Šarić, općinski državni odvjetnik u Vinkovcima.
2. Podnositeljica smatra kako su joj presudom Upravnog suda povrijeđena ljudska prava i temeljne slobode zajamčene člancima 15., 26. i 44. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.). Iz sadržaja ustavne tužbe proizlazi da podnositeljica smatra povrijeđenim i članak 14. Ustava.
II. ČINJENICE I OKOLNOSTI SLUČAJA
3. Za potrebe ustavnosudskog postupka pribavljen je spis Državnoodvjetničkog vijeća broj: DOVO-57/10.
4. Uvidom u spis utvrđeno je sljedeće:
– Državno odvjetništvo Republike Hrvatske objavilo je oglas za jedno slobodno mjesto zamjenika županijskog državnog odvjetnika u Vukovaru u Kaznenom odjelu u »Narodnim novinama« broj: 89 od 19. srpnja 2010.;
– na taj oglas javili su se kandidati Miroslav Šarić, općinski državni odvjetnik u Vinkovcima, podnositeljica, zamjenica općinske državne odvjetnice u ODO-u u Vukovaru, Suzana Čučković, zamjenica općinske državne odvjetnice u ODO-u u Vukovaru, Ilija Gregić, zamjenik općinskog državnog odvjetnika u ODO-u u Vinkovcima i Natalija Matanović-Milić, zamjenica općinskog državnog odvjetnika u ODO-u u Vinkovcima;
– u svojem mišljenju od 1. listopada 2010. Županijsko državno odvjetništvo u Vukovaru navodi da je kandidat Miroslav Šarić radeći najprije kao v. d. općinskog državnog odvjetnika, a potom i kao općinski državni odvjetnik pokazao sposobnost u rukovođenju tim državnim odvjetništvom, marljivost u radu i odanost državnoodvjetničkoj organizaciji zbog čega smatra da je navedeni kandidat ispunio uvjete za zamjenika županijskog državnog odvjetnika;
– u svojem mišljenju o svim prijavljenim kandidatima broj: P-226/10 od 7. listopada 2010. Državno odvjetništvo Republike Hrvatske navelo je da je nakon uvida u prijave i životopise prijavljenih kandidata, a uvažavajući mišljenja kolegija Županijskog državnog odvjetništva u Vukovaru i mišljenje županijskog državnog odvjetnika u Vukovaru, utvrdilo da svi kandidati ispunjavaju uvjete za imenovanje na dužnost županijskog državnog odvjetnika u Vukovaru, ali se u izboru kandidata s obzirom na pokazanu stručnost i znanje, marljivost u radu, radno iskustvo i postignute rezultate rada u dosadašnjem obnašanju državnoodvjetničke dužnosti priklanja mišljenju Županijskog državnog odvjetnika u Županijskom državnom odvjetništvu u Vukovaru.
– Državnoodvjetničko vijeće jednoglasno je donijelo odluku kojom se za zamjenika županijskog državnog odvjetnika u Županijskom državnom odvjetništvu u Vukovaru imenuje Miroslav Šarić, općinski državni odvjetnik u Vinkovcima. U obrazloženju svoje odluke