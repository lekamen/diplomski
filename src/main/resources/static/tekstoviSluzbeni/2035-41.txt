 političke stranke da samostalno propišu obvezu uravnoteživanja svojim internim aktima, kojih se na izborima i pridržavaju. Devet država članica u kojima stranke nisu samostalno propisale obvezu uravnoteživanja lista koju bi provodile pa je tu obvezu stoga propisao zakonodavac su: Belgija, Francuska, Grčka, Hrvatska, Irska, Poljska, Portugal, Slovenija i Španjolska. Drugim riječima, kada bi Ustavni sud našao da je članak 14. ZID ZIZHS-a suprotan Ustavu, otvorilo bi se pitanje kako to da hrvatski ustavni poredak priječi uporabu ovog oblika pozitivnih mjera promicanja ravnopravnosti spolova u političkom odlučivanju kada je ta ista mjera istovremeno dozvoljena u primarnom pravu Europske unije i u ustavnim porecima država članica s kojima Hrvatska dijeli iste ustavne temeljne vrednote i tradicije. Pri tome valja naglasiti da čak 5 država članica – Belgija, Grčka, Poljska, Slovenija i Španjolska – ima odredbu istovjetnu onoj uvedenoj člankom 14. ZID ZIZHS-a. Preostale tri imaju novčane kazne za nepoštivanje praga, koja je za redovno svakodnevno funkcioniranje stranaka u konačnici, po svojim posljedicama, stroža od sankcije nevaljanosti liste. Primjerice, Francuska propisuje prag uravnoteženosti od 50% te ‘par-nepar’ raspodjelu mjesta na listi što predstavlja značajnije ograničenje diskrecije političkih stranaka pri sastavljanju liste od hrvatskog modela te uz to propisuje sankciju umanjenja odnosno uskraćivanja javnog financiranja. Slična mjera ozakonjena je u Portugalu, s tim da je sustav raspodjele mjesta ‘svako treće mjesto’ dok u Irskoj ne postoji sustav raspodjele mjesta, ali je novčana kazna koja se primjenjuje u periodu do 2018. godine takva da prijeti redovnom funkcioniranju stranke nakon izbora, a ako stranka ne ostvari prag od 40% na sljedećim izborima nakon 2018. godine, njena lista neće biti prihvaćena. Kao što je navedeno, Republika Hrvatska u ovoj fazi razvoja mjere uravnoteživanja izbornih lista nema tako strogi sustav niti u pogledu ograničenja diskrecije stranaka niti u pogledu posljedica za njihovo redovno funkcioniranje u slučaju nepoštivanja praga od 40%. Klub zastupnika smatra da Ustav dopušta i ovakve strože oblike mjera pozitivne akcije, ali se u ovom trenu, sukladno postepenom razvoju ove mjere od 2003. godine nadalje, odlučio za nešto fleksibilniji oblik mjere ocjenjujući da će ona biti dovoljna da privoli stanke stvarnoj provedbi načela jednakosti spolova u pogledu aktivnog sudjelovanja u demokratskim izborima.«
110. Predlagatelj ZID-a ZIZHS-a/15 u svom se očitovanju pozvao i na pojedine dokumente Europske komisije, Europskog parlamenta i pojedinih međunarodnih organizacija:
»Ova jednostavna činjenica razlog je i što čitav niz europskih i međunarodnih dokumenata poziva na uvođenje posebnih mjera radi uravnoteživanja izbornih listi. Europska komisija u ‘Strategiji za jednakost žena i muškaraca 2011. – 2016.’ navodi da ‘usprkos napretku prema rodnoj uravnoteženosti u političkom odlučivanju puno toga ostaje za napraviti: u prosjeku samo jedna osoba od 4 zastupnika u nacionalnim parlamentima i vladama je žena’’ te preporučuje ‘proaktivne inicijative kojima se unaprjeđuje rodna uravnoteženost u političkom odlučivanju’. U svom izvješću ‘Žene u europskoj politici – vrijeme za akciju’ Europska komisija izrijekom navodi da mjere pozitivne akcije u svrhu rodnog uravnoteživanja izbornih lista ovise o specifičnom društvenom kontekstu i konkretnim karakteristikama pojedinačnog izbornog sustava. Upravo stoga izvješće naglašava da konačni uspjeh mjera uravnoteživanja izbornih lista uvelike ovisi o prilagođenosti mjere konkretnom izbornom sustavu, da veći broj žena na izbornim listama dugoročno znači i njihovu veću zastupljenost u zastupničkom tijelu te da u prosjeku ovakve mjere povećavaju rodnu uravnoteženost tih tijela. Izvješće ukazuje da su političke stranke odnosno njihov odnos prema sudjelovanju žena u radu stranke ključne za povećanje rodne uravnoteženosti zastupničkih tijela. U konkretnom hrvatskom kontekstu