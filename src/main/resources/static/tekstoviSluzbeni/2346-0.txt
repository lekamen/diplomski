123 11.11.2015 Pravilnik o obiteljskoj medijaciji
MINISTARSTVO SOCIJALNE POLITIKE I MLADIH
2347
Na temelju članka 341. stavka 5. i članka 344. Obiteljskog zakona (»Narodne novine«, broj 103/15) potpredsjednica Vlade Republike Hrvatske i ministrica socijalne politike i mladih donosi
PRAVILNIK
O OBITELJSKOJ MEDIJACIJI
Članak 1.
(1) Ovim Pravilnikom propisuju se prostorni uvjeti i način provođenja obiteljske medijacije u sustavu socijalne skrbi, sadržaj i način vođenja Registra obiteljskih medijatora te uvjeti stručne osposobljenosti obiteljskih medijatora.
(2) Izrazi koji se koriste u ovom Zakonu, a imaju rodno značenje, koriste se neutralno i odnose se jednako na muški i ženski rod.
Članak 2.
(1) Obiteljski medijator (u daljnjem tekstu: medijator) je nepristrana i posebno educirana osoba koja je upisana u Registar obiteljskih medijatora.
(2) Registar obiteljskih medijatora vodi ministarstvo nadležno za poslove socijalne skrbi (u daljnjem tekstu: ministarstvo) sukladno odredbama ovog Pravilnika.
(3) U Registar obiteljskih medijatora može se upisati osoba koja ima završen poslijediplomski sveučilišni specijalistički studij iz obiteljske medijacije.
(4) Iznimno od stavka 3. ovoga članka u Registar obiteljskih medijatora najkasnije do 1. siječnja 2018. godine može se upisati osoba koja kumulativno ispunjava sljedeće uvjete:
– ima završen preddiplomski i diplomski sveučilišni studij ili integrirani preddiplomski i diplomski sveučilišni studij prava, socijalnog rada, psihologije, pedagogije, socijalne pedagogije ili edukacijske rehabilitacije;
– ima najmanje dvije godine radnog iskustva u struci u stručnom radu s djecom, mladima i obitelji;
– polaznik je poslijediplomskog sveučilišnog specijalističkog studija iz obiteljske medijacije s izvršenim svim nastavnim i praktičnim obvezama u prva tri semestra studija ili ima završenu edukaciju u trajanju od najmanje 40 nastavnih sati koja obuhvaća materiju propisanu člankom 342. stavkom 1. Obiteljskog zakona (»Narodne novine«, broj 103/15, u daljnjem tekstu: Obiteljski zakon).
(5) Osobu iz stavka 4. ovoga članka ministarstvo će po službenoj dužnosti izbrisati iz Registra obiteljskih medijatora ako do 1. siječnja 2018. godine ne dostavi dokaze da ispunjava uvjet iz stavka 3. ovoga članka.
(6) Medijator se dužan kontinuirano stručno usavršavati. Stručno usavršavanje medijatora organizira ministarstvo.
Članak 3.
Obiteljska medijacija pokreće se na zahtjev stranke koji se podnosi obiteljskom medijatoru u pisanom obliku.
Članak 4.
Obiteljska medijacija u sustavu socijalne skrbi provodi se u posebnom prostoru centra za socijalnu skrb ili druge ustanove socijalne skrbi, opremljenom i prilagođenom za provođenje medijacijskih postupaka i savjetovanja, za potrebe grupnog ili individualnog oblika rada, u kojem je nužno osigurati privatnost i rad bez ometanja.
Članak 5.
(1) Obiteljska medijacija provodi se kao jednokratan medijacijski sastanak ili kao višekratan medijacijski proces.
(2) Jedan medijacijski sastanak provodi se u trajanju do 120 minuta, ovisno o složenosti sukoba.
(3) Jednokratan medijacijski sastanak provodi se kod jednostavnijih sukoba, kod kojeg se ostavlja mogućnost ponovnog održavanja medijacijskog susreta u slučaju novih okolnosti ili neostvarivanja sporazuma.
(4) Višekratan medijacijski proces provodi se kod složenijih sukoba, u kojima emocionalni aspekti sukoba onemogućuju razrješenje kroz jednokratan medijacijski sastanak, kada je potrebno provjeriti izvedivost ili pravnu utemeljenost predloženih rješenja te kada je prisutno više problema u središtu sukoba.
(5) Višekratan medijacijski proces sastoji se od najmanje dva, a najviše pet sastanaka tijekom nekoliko tjedana, u vremenskim intervalima između susreta u pravilu svaka dva tjedna, a po potrebi i češće.
Članak 6.
(1) Obiteljska medijacija se održava kroz zajedničke susrete medijatora sa svim strankama u sukobu ili kroz odvojene susrete kada je prisutan medijator i jedna strana u sukobu.
(2) Obiteljska medijacija se može