46 18.05.2016 Odluka o pravilima rada Hrvatskog sustava velikih plaćanja
HRVATSKA NARODNA BANKA
1195
Na temelju članka 120. stavka 1. Zakona o platnom prometu (»Narodne novine«, br. 133/2009. i 136/2012.) i članka 42. stavka 3. točke 13. Zakona o Hrvatskoj narodnoj banci (»Narodne novine«, br. 75/2008. i 54/2013.) Savjet Hrvatske narodne banke donosi
ODLUKU
O PRAVILIMA RADA HRVATSKOG SUSTAVA VELIKIH PLAĆANJA
Predmet Odluke
Članak 1.
Ovom Odlukom propisuju se pravila rada Hrvatskog sustava velikih plaćanja (u nastavku teksta: HSVP), i to:
1. sudionici u HSVP-u i uvjeti za sudjelovanje u HSVP-u,
2. način namire platnih transakcija u HSVP-u,
3. standardizirani postupci i pravila za obradu i namiru platnih transakcija u HSVP-u,
4. osiguranje neprekidnog poslovanja HSVP-a i
5. cjenik usluga HSVP-a i terminski plan HSVP-a.
Sudionici u HSVP-u
Članak 2.
Sudionici u HSVP-u (u nastavku teksta: sudionici) jesu:
1. Hrvatska narodna banka (u nastavku teksta: HNB),
2. kreditne institucije (banke i štedne banke) sa sjedištem u Republici Hrvatskoj koje su dobile odobrenje za rad od HNB-a,
3. podružnice kreditnih institucija iz trećih država koje su od HNB-a dobile odobrenje za osnivanje podružnice kreditne institucije iz treće države,
4. podružnice kreditnih institucija iz drugih država članica Europske unije za koje su njihova nadležna tijela dostavila obavijest HNB-u o osnivanju podružnice u Republici Hrvatskoj,
5. Hrvatska banka za obnovu i razvitak i
6. Središnje klirinško depozitarno društvo, dioničko društvo (u nastavku teksta: SKDD).
Opis HSVP-a
Članak 3.
(1) HSVP je platni sustav za namiru platnih transakcija u kunama između njegovih sudionika.
(2) Platne transakcije iz stavka 1. ovog članka jesu kreditni transferi i direktni transferi iz članka 4. stavka 3. ove Odluke koje zadaju sudionici u svrhu provođenja platnih transakcija samih sudionika ili njihovih korisnika platnih usluga.
(3) U HSVP-u se namiruju:
1. platne transakcije u svrhu provođenja mjera monetarne politike HNB-a,
2. platne transakcije u svrhu opskrbe banaka gotovim novcem,
3. platne transakcije u svrhu provođenja transakcija povezanih sa sudjelovanjem na tržištu kapitala,
4. platne transakcije u svrhu provođenja konačne namire drugih platnih sustava i
5. ostale platne transakcije.
(4) Namira platnih transakcija u HSVP-u obavlja se tijekom obračunskog dana u skladu s Terminskim planom HSVP-a.
Računi sudionika u HSVP-u
Članak 4.
(1) Za svakog sudionika HNB otvara i vodi račun u HSVP-u, preko kojeg se provodi namira platnih transakcija.
(2) Sudionik može zadavati platne transakcije samo na teret svog računa.
(3) HNB može zadavati platne transakcije na teret računa svakog od sudionika preko direktnih transfera. HNB zadaje direktni transfer na osnovi naloga tog sudionika ili na osnovi propisa.
(4) Preko računa sudionika iz članka 2. točke 6. namiruju se platne transakcije zadane u svrhu provođenja transakcija povezanih sa sudjelovanjem na tržištu kapitala, reguliranih propisima kojima se uređuje tržište kapitala.
Obračunski računi u HSVP-u
Članak 5.
HNB može otvoriti i voditi obračunske račune u HSVP-u za konačnu namiru platnih transakcija obračunatih ili izvršenih u drugim platnim sustavima.
Namira platnih transakcija u HSVP-u
Članak 6.
(1) Platne transakcije u HSVP-u namiruju se u realnom vremenu na bruto načelu. Platne transakcije namiruju se pojedinačno, u iznosu na koji su zadane, do visine pokrića na računu sudionika.
(2) Platne transakcije sudionici zadaju platnim porukama.
(3) Sudionik koji zadaje platnu transakciju dobiva potvrdu o izvršenoj namiri platne transakcije.
(4) Platna transakcija bit će namirena ako je platna poruka kojom je zadana zadovoljila uvjete propisane ovom Odlukom. Platna će poruka biti odbijena ako ne zadovoljava navedene uvjete i o tome će sudionik biti obaviješten.
(5) Sudionik dobiva na kraju obračunskog dana izvješće o namirenim platnim transakcijama i stanju na svom računu za taj dan.
Upravitelj HSVP-a
Članak 7.
Upravitelj HSVP-a je HNB.
