131 02.12.2015 Presuda Visokoga upravnog suda Republike Hrvatske broj: Usoz-76/15-7 od 28. listopada 2015.
VISOKI UPRAVNI SUD REPUBLIKE HRVATSKE
2477
PRESUDA
Visoki upravni sud Republike Hrvatske u vijeću sastavljenom od sudaca toga suda Biserke Kalauz, predsjednice vijeća, Sanje Otočan, Slavice Marić-Okičić, Gordane Marušić-Babić i Fedore Lovričević-Stojanović, članice vijeća te višeg sudskog savjetnika Juraja Dujma, zapisničara, u postupku ocjene zakonitosti općeg akta pokrenutom u povodu zahtjeva Mirjane Henjak, Tisno, Put Luke 1, koju zastupa punomoćnik Ante Burić, odvjetnik iz Šibenika, Poljana 4, i po službenoj dužnosti, na sjednici vijeća održanoj 28. listopada 2015.
presudio je
Ukida se članak 7. Odluke o komunalnom doprinosu Općine Tisno (»Službeni vjesnik Šibensko-kninske županije« 9/13., 15/13. »Službeni glasnik Općine Tisno« 1/14.).
Obrazloženje
Podnositeljica je ovom Sudu 2. ožujka 2015. podnijela zahtjev za ocjenu zakonitosti članka 7. stavka 2. i stavka 3. Odluke o komunalnom doprinosu Općine Tisno (»Službeni vjesnik Šibensko- -kninske županije« 9/13., 15/13. i »Službeni glasnik Općine Tisno« 1/14. – u daljnjem tekstu: Odluka) smatrajući navedene odredbe protivne Zakonu o komunalnom gospodarstvu (»Narodne novine« 36/95., 70/97., 128/99., 57/00., 129/00., 59/01., 82/04., 178/04., 38/09., 79/09., 153/09., 49/11., 84/11., 90/11., 144/12., 94/13., 153/13. i 147/14.). Uz zahtjev podnositeljica je dostavila Sudu rješenje o komunalnom doprinosu Upravnog odjela za imovinsko-pravne poslove, prostorno uređenje i planiranje te komunalne poslove Općine Tisno klasa: UP/I-363-05/14-3986, urbroj: 2182/05-05/15-02 od 11. veljače 2015., doneseno na temelju osporavane Odluke, koje je kako smatra nezakonito. Zahtjev je podnesen u roku od 30 dana od primitka pojedinačne odluke utemeljene na osporenom općem aktu.
Podnositeljica u zahtjevu navodi da joj je rješenjem o komunalnom doprinosu koje je donijeto na temelju odredaba članka 7. stavka 2. i stavka 3. Odluke zaračunat iznos komunalnog doprinosa prema višim kriterijima, odnosno prema višim iznosima sadržanim u tablici (članak 7. stavak 2. Odluke), a sve iz razloga što u posljednjih deset godina nije imala prijavljeno prebivalište na području Općine Tisno. Ističe da iz Zakona o komunalnom gospodarstvu proizlazi kako je komunalni doprinos novčano davanje koje je vezano isključivo za građevinu (koja se gradi ili uklanja) i koje davanje pada na teret vlasnika građevine odnosno investitora građevine, a radi izgradnje objekata i uređaja komunalne infrastrukture koji su prema odredbi članka 29. toga Zakona od interesa za Republiku Hrvatsku. Nadalje iznosi da Zakon daje ovlast predstavničkom tijelu jedinice lokalne samouprave odlukom o komunalnom doprinosu odrediti zone, jediničnu vrijednost te način i rokove plaćanja komunalnog doprinosa i utvrđivanje kriterija temeljem kojih se komunalni doprinos obračunava. Zakon izričito odredbom članka 31. stavak 8. propisuje da se komunalni doprinos obračunava u skladu s obujmom građevine koja se gradi. Prebivalište obveznika plaćanja komunalnog doprinosa nije zakonom predviđeno kao kriterij za utvrđivanje visine komunalnog doprinosa. Slijedom toga drži da su pobijane odredbe općeg akta, a na temelju kojih je donesena pojedinačna odluka, rješenje o komunalnom doprinosu od 11. veljače 2015. nezakonite, jer se na temelju činjenice prijavljenog prebivališta nju stavlja u nepovoljniji položaj od ostalih vlasnika i investitora što je nedopustivo i čini diskriminaciju među osobama na temelju evidencije MUP-a RH, a posljedica čega je znatno viši iznos koji ona mora platiti na ime komunalnog doprinosa. Predlaže ukidanje članka 7. stavaka 2. i 3. osporavane Odluke.
Donositelj akta u svom očitovanju dostavljenom ovom Sudu protivi se u cijelosti navodima zahtjeva iz razloga što je osporavana Odluka na zakonu osnovana i donesena u zato predviđenom postupku. U bitnom ističe da je Odluka, kao i njezine izmjene, usvojena na temelju ovlaštenja i u skladu s