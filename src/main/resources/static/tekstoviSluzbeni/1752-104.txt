 sredstvima i na koji način utvrđeni mjesto i vrijeme dogovora kako to piše u pravomoćnoj izreci presude. Kao što je već rečeno, u obrazloženju prvostupanjske presude također nema nijedne riječi o načinu na koji je došlo do inkriminiranog dogovora.
349. Nadalje, u pravomoćnoj izreci presude Županijski sud u Zagrebu proglasio je podnositelja krivim što je sa Z. T. Hernadijem, predsjednikom Uprave MOL-a, dogovorio da će za iznos od 10 milijuna eura (istaknuti dio označio Ustavni sud):
»2. ... poduzeti sve kako bi se zaključila izmjena i dopuna Ugovora o međusobnim odnosima dioničara koji se odnosi na trgovačko društvo INA d.d. na način da će Republika Hrvatska, MOL-u Hungarian Oil and Gas Plc., neosnovano omogućiti prevladavajući utjecaj nad tim društvom i sklopiti ugovor o izdvajanju plinskog poslovanja iz trgovačkog društva INA d.d., kojim se izdvaja onaj dio plinskog poslovanja koji stvara gubitak trgovačkom društvu INA d.d., koji će u cijelosti preuzeti Republika Hrvatska ...«
Ustavni sud dužan je primijetiti da bi iz relevantnog dijela izreke proizlazilo kako je konstitutivni element korupcijskog sporazuma bilo i utanačenje da će »Republika Hrvatska, MOL-u Hungarian Oil and Gas Plc., neosnovano omogućiti prevladavajući utjecaj nad tim društvom«. Čini se da je kod atributa »neosnovano« više riječ o umetanju u dio izreke o korupcijskom sporazumu vrijednosne ocjene samog suda o štetnosti tog posla za Republiku Hrvatsku, nego o objektivnim stipulacijama samog dogovora između podnositelja kao primatelja i navodnog davatelja mita.
350. Kad je riječ o načinu na koji je u pravomoćnoj izreci presude izložen činjenični opis službene radnje podnositelja, koja je zakonsko obilježje kaznenog djela mita (»da u granicama svoje ovlasti obavi službenu ili drugu radnju koju ne bi smjela obaviti«), treba primijetiti da je ta radnja opisana riječima: (da će podnositelj za iznos od 10 milijuna eura) »poduzeti sve« (kako bi se zaključili pravni poslovi).
351. Ustavni sud podsjeća na presudu i rješenje Vrhovnog suda broj: I Kž 43/05-10 od 14. srpnja 2005., u kojem je predmetu »osnovna dilema suda bila, je li zaključenje ugovora o pružanju konzalting usluga ... ‘službena radnja’ I. K.2 i N. R.« (ministra i zamjenika ministra – op. Ustavnog suda) »ili nije«. U tom je predmetu Vrhovni sud jasno potvrdio da je upravo »zaključenje ugovora« ta službena radnja: »U slučaju kada službena osoba, u okviru svojih ovlasti, utemeljenih na javnim ovlastima, zaključi ugovor u ime i za račun državne ustanove kojoj je na čelu ... onda takva osoba poduzima ‘službenu radnju’ u smislu bitnog obilježja kaznenog djela iz čl. 343. st. 2. KZ-a«.
Međutim, u slučaju INA-MOL takvu službenu radnju (to jest zaključenje ugovora) nije bio ovlašten obaviti podnositelj kao predsjednik Vlade jer mu njegov »konkretni položaj« nije davao ovlast da samostalno odlučuje o zaključenju spornih ugovora, s obzirom na to da oni nisu pripadali u krug »samostalnih radnih funkcija na temelju kojih je podnositelj imao pravo neposrednog odlučivanja«, kako je pojam službene osobe odredio Vrhovni sud u presudi broj: I Kž-Us 91/10-6 od 8. veljače 2011. (v. točku 294.). Tu je ovlast imala samo Vlada kao kolektivno tijelo.
352. Stoga je slučaju INA-MOL bliži predmet broj: I Kž-Us 54/09-7 od 20. prosinca 2011. u kojem je Vrhovni sud ispitivao radnje voditelja prekršajnog postupka pri donošenju odluke prekršajnog vijeća kao kolektivnog tijela, a u kojem je te radnje službene osobe sveo na »utjecaj« optuženika na članove kolektivnog tijela (»optuženik [je] u vođenju predmetnog prekršajnog postupka objektivno bio u mogućnosti pogodovati G., kako prilikom izrade nacrta rješenja tako i konačnog rješenja, na način da utječe na članove vijeća prilikom odmjeravanja visine novčane kazne« – v. točku 295.).
353. Treba zaključiti da sudovi pod »službenom radnjom« podnositelja u smislu članka 347. stavka 1. KZ-a/97 u ovom slučaju nisu mislili na sklapanje pravnih poslova kao takvih (to jest na zaključenje Prve