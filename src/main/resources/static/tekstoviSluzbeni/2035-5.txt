 ZID ZIZHS-a interveniralo ‘... različitim proceduralnim manipulacijama ... unošenjem u zadnji trenutak pojedinih odredbi ... ‘ i sl., ističe se da je Klub zastupnika, kao predlagatelj akta, vezan strogo formalnim pravilima zakonodavnog postupka propisanima Poslovnikom, na isti način kao i svaki drugi ovlašteni predlagatelji akata. Navedeno se odnosi kako na postupak predlaganja akata, tako i na postupak obrazlaganja akata pred nadležnim radnim tijelima i plenarnom sjednicom Hrvatskog sabora, a posebno na postupak odlučivanja o amandmanima na prijedloge, koji je postupak propisan u dijelu 9., poglavlju 2., odjeljku A, pododjeljku 4. Poslovnika, ‘Amandmani’. U tom se kontekstu, Klub zastupnika, iskoristivši svoju ovlast predlagatelja akta, očitovao o određenim amandmanima raznih predlagatelja, na način da je određene amandmane prihvatio, druge djelomično prihvatio, a treće odbio. Navedena procedura identična je onoj koja se uobičajeno odvija u Hrvatskom saboru prilikom odlučivanja o amandmanima, uz razliku što je predlagatelj ovoga puta bio Klub zastupnika, a ne Vlada Republike Hrvatske. Imajući u vidu preostale primjedbe predlagatelja, o pitanju usvajanja amandmana detaljnije ćemo se očitovati kod odgovora na primjedbe iznijete na članak 8. ZID ZIZHS-a.«
15. Predlagateljica je u svom prijedlogu prigovorila i tome što je ZID donesen »neposredno godinu dana prije izbora ili čak i kraće ako se izbori raspišu ranije«. Predlagatelj ZID-a ZIZHS-a/2015 u svom je očitovanju u cijelosti citirao Izvješće Ustavnog suda broj: U-X-6670/2010 od 8. prosinca 2010. o primjeni članka 5. Ustavnog zakona za provedbu Ustava Republike Hrvatske (»Narodne novine« broj 121/10.), koje je izvješće objavljeno u »Narodnim novinama« broj 142/10. (u daljnjem tekstu: Izvješće broj: U-X-6670/2010), zaključujući:
»Imajući navedeno u vidu, jasno je da se u slučaju usvajanja izbornog zakonodavstva godinu dana prije izbora radi o dobroj parlamentarnoj praksi, a ne o obvezi koja bi proizlazila iz pojedine odredbe Ustava. Međutim i Klub zastupnika, kao predlagatelj i Hrvatski sabor prihvatili su ovu dobru praksu kao obrazac kojim će se voditi kod donošenja izmjena izbornog zakonodavstva te se prilikom donošenja ZID ZIZHS-a vodilo računa o činjenici da se izborno zakonodavstvo treba promijeniti do dana 20. veljače 2015. godine jer, sukladno citiranom izvješću Ustavnog suda iz 2010. godine, ‘na taj dan istječe posljednji dan roka od kojeg se može računati godina dana za održavanje predstojećih parlamentarnih izbora’.«
16. Predlagatelj ZID-a ZIZHS-a/2015 završno je utvrdio:
»Sukladno iznijetom, Klub zastupnika ističe da su prilikom donošenja ZID ZIZHS-a poštovane odredbe Ustava i Poslovnika koje se primjenjuju na donošenje izbornog zakonodavstva te da je u pogledu rokova poštovana dobra parlamentarna praksa na koju je Ustavni sud ukazao u Izvješću broj U-X-6670/2010, od dana 8. prosinca 2010. godine pa Klub zastupnika smatra da s ove osnove ne postoje pretpostavke za pokretanje postupka za ocjenu ustavnosti osporenog zakona.«
3) Ocjena Ustavnog suda
17. Ustavni sud ne smatra potrebnim ponavljati podatke vezane uz postupak donošenja ZID-a ZIZHS-a/2015 koji su već navedeni u očitovanju predlagatelja tog zakona, Kluba zastupnika SDP-a.
18. Dostatno je primijetiti da je iz Zapisnika 15. sjednice Hrvatskog sabora održane 12., 13., 14., 19., 20., 21., 25., 26., 27. i 28. studenoga, te 2., 3., 4., 5., 9., 10., 11. i 12. prosinca 2014. razvidno da je Hrvatski sabor na toj sjednici proveo objedinjenu raspravu u prvom čitanju o pet prijedloga zakona o izmjenama i dopunama ZIZHS-a. Predlagatelji zakona bili su zastupnica Natalija Martinčević, Klub zastupnika Hrvatskih laburista-Stranke rada, zastupnici Jadranka Kosor, Josip Kregar i Gvozden Srećko Flego, Klub zastupnika SDP-a i Klub zastupnika IDS-a. O svim tim prijedlozima raspravu su proveli Odbor za zakonodavstvo i Odbor za Ustav, Poslovnik i politički sustav Hrvatskog sabora.
18.1. U raspravi su sudjelovali zastupnici: