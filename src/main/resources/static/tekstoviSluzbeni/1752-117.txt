 članka 112. Ustava treba imati u vidu i dokumente Vijeće Europe o potrebi razdvajanja političke od kaznene odgovornosti ministara (članova vlade).
U prvom je redu riječ o Rezoluciji Parlamentarne skupštine Vijeća Europe o odvojenosti političke i kaznene odgovornosti (Resolution 1950 (2013) Keeping political and criminal responsibility separate), koja je usvojena na 27. zasjedanju Skupštine u Strasbourgu 28. lipnja 2013. (u daljnjem tekstu: Rezolucija). U njoj je između ostaloga istaknuto da »demokracija i vladavina prava zahtijevaju djelotvornu zaštitu političara od kaznenog progona zbog njihovih političkih odluka. Političke odluke predmet su političke odgovornosti, a konačna riječ je na glasačima« (točka 1. Rezolucije). Istodobno, političari moraju »odgovarati za kaznena djela ili propuste koje učine kako u privatnom svojstvu tako i u obavljanju svojih javnih dužnosti« (točka 2. Rezolucije).
Nadalje, razlikovanje između donošenja političkih odluka i kaznenih djela ili propusta mora se temeljiti na nacionalnom ustavnom i kaznenom pravu koje mora poštovati načela utvrđena u Izvješću Komisije za demokraciju putem prava (Venecijanske komisije) o odnosu između političke i kaznene odgovornosti ministara od 11. ožujka 2013. (Report on the relationship between political and criminal ministerial responsibility, Venice Commission, 94th Plenary Session, Venice, 8-9 March 2013, CDL-AD(2013)001); (točka 3. Rezolucije).
399. Među tim načelima, ponovljenima u Rezoluciji, Ustavni sud ocjenjuje posebno važnima, s aspekta slučaja INA-MOL i prethodnih razmatranja, ova:
»3.1. Kazneni postupci ne bi se smjeli koristiti za kažnjavanje političkih pogrešaka ili neslaganja;
3.2. Političari bi morali biti odgovorni za obična kaznena djela na isti način kao i svi građani;
3.3. Nacionalni materijalni propisi o kaznenoj odgovornosti dužnosnika moraju biti u skladu s člankom 7. Europske konvencije o ljudskim pravima (ETS br. 5; dalje u tekstu: Konvencija) i drugim zahtjevima koji proizlaze iz načela vladavine prava, uključujući pravnu sigurnost, predvidljivost, jasnoću, razmjernost i jednako postupanje;
3.4. Konkretno, široko postavljene i nejasne odredbe nacionalnog kaznenog prava o ‘zlouporabi službene dužnosti’ (‘abuse of office’) mogu biti problematične, kako u odnosu na članak 7. Konvencije tako i u odnosu na druge temeljne zahtjeve vladavine prava, a osobito mogu biti osjetljive na političku zlouporabu;
3.5. Nacionalne odredbe o ‘zlouporabi službene dužnosti’ morale bi se tumačiti usko i primjenjivati jako pažljivo, pozivanjem na dodatna mjerila poput npr. namjere stjecanja osobne koristi u slučajevima povezanim s gospodarskim interesima; one bi se u odnosu na političare morale koristiti kao posljednje sredstvo, a težina sankcija morala bi biti razmjerna povredi zakona, a ne pod utjecajem političkih razloga;
3.6. U odnosu na postupak, ako je riječ o optužbi protiv političara ‘kaznene’ naravi sukladno članku 6. Konvencije, zahtjevi pravičnog suđenja moraju se primijeniti ...;«
400. Kad je riječ o slučaju INA-MOL, prvo treba primijetiti da ni prvostupanjski ni drugostupanjski sud nisu doveli u pitanje suglasnost Zakona o privatizaciji INA-e s Ustavom. Štoviše, Vrhovni sud je na jednom mjestu u presudi izrijekom utvrdio da je »Republika Hrvatska prilikom privatizacije INE u d.d kao značajne strateške tvrtke, zakonom zaštitila svoje interese« (str. 18. drugostupanjske presude).
401. Prema tome, Zakon o privatizaciji INA-e predstavljao je i po stajalištu sudova koji su proveli kazneni postupak u slučaju INA-MOL valjani normativni okvir za sklapanje ugovora između Vlade i MOL-a (to jest Prve izmjene dioničarskog ugovora INA-MOL i Glavnog ugovora o plinskom poslovanju od 30. siječnja 2009.).
402. S obzirom na to da je Hrvatski sabor Zakonom o privatizaciji INA-e odredio granice do kojih seže interes države u odnosu na INA-u, ocjena kaznenog suda da su i djelovanje Vlade i sklopljeni ugovori bili »protivni interesima Republike Hrvatske« morala je po naravi