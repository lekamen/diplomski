 »Narodne novine« broj 108/14., U-III-4806/2011 od 11. lipnja 2014., U-III-3874/2008 od 4. travnja 2012., obje objavljene na www.usud.hr).
13.1. U postupku koji je prethodio ustavnosudskom postupku, ništa ne ukazuje da je podnositelju uskraćena mogućnost da izloži činjenice ili iznese dokaze na način da je stavljen u bitno nepovoljniji položaj, niti je on u ustavnoj tužbi naveo konkretne primjere postupanja ili propusta sudova koji bi doveli u sumnju njihovo postupanje.
Naime, uvidom u pribavljeni spis razvidno je da je podnositelj aktivno sudjelovao u postupku, putem svoje punomoćnice, dostavljao svoje prijedloge u vezi postupka kao i očitovanja na nalaze i mišljenja nadležnog Centra za socijalnu skrb, sudske vještakinje kao i podneske svoje supruge (predloženice), kao i ostalu dokumentaciju za koju je ocijenio da je važna za postupanje.
U brojnim iscrpnim podnescima i detaljnim očitovanjima koje je podnositelj uputio tijekom postupka, nije predložio da se i on uključi u postupak stručne obrade u vezi svog zahtjeva za vraćanje mlt. C., osim u podnesku od 8. travnja 2013. kada je ocijenio nalaz i mišljenje nadležnog Centra za socijalnu skrb »manjkavim i neprofesionalnim« i iskazao svoje mišljenje da bi mlt. C. trebao »biti upućen na obradu od strane nepristranih stručnjaka odnosno institucije koja dosada nije sudjelovala u postupku«. U tom podnesku podnositelj je napomenuo da je »spreman podvrći se obradi, ukoliko se za to ukaže potreba«.
Upravo u vezi te podnositeljeve primjedbe (prijedloga) prvostupanjski sud je zatražio mišljenje i procjenu u vezi vraćanja mlt. C. u D. (u smislu članka 13. stavka 1. točke b) HKoGAMoD-a) od prof. dr. sc. Z. sa užom specijalizacijom iz dječje i adolescentske psihijatrije. Na njen nalaz i mišljenje podnositelj je 22. siječnja 2014. dostavio pisano očitovanje u kojem prije svega ističe da isto nije sačinjeno u duhu HKoGAMoD-a. Pritom napominje da je takav nalaz i mišljenje bio očekivan budući da on nije »imao priliku sudjelovati u obradi kao što je to imala protustranka«, s time da nije predložio provođenje novog vještačenja ili eventualnu dopunu postojećeg nalaza i mišljenja na način da i on kao otac mlt. C. pokaže spremnost da nazoči obradi i bude uključen u postupak obrade.
Naime, Ustavni sud, nakon uvida u spis predmeta, primjećuje da tijekom trajanja postupka (preko tri godine), podnositelj nije ostvario kontakt (posjetima i druženjima) sa mlt. C. (osim putem Skype-a), premda za to nije bilo zapreka niti se predloženica tome protivila.
Nadalje, Ustavni sud primjećuje da je u ponovljenom postupku, predsjednik Općinskog građanskog suda u Zagrebu udovoljio podnositeljevom zahtjevu od 17. listopada 2012. i rješenjem od 21. siječnja 2013. odobrio izuzeće sutkinje koja je odlučivala u prvostupanjskom postupku, a zbog navodne pristranosti.
Stoga, Ustavni sud utvrđuje da osporenim odlukama podnositelju nije povrijeđeno pravo na »jednakost oružja«.
13.2. O proceduralnim propustima nadležnih sudova (provođenje usmene rasprave, arbitrarnost i dr.), koje podnositelj ističe u ustavnoj tužbi, a koje je isticao i u žalbi protiv prvostupanjskog rješenja), detaljno se očitovao Županijski sud u Zagrebu.
U obrazloženju drugostupanjskog rješenja je navedeno:
»Naime, načelo saslušanja stranaka niti po međunarodnom, a niti po nacionalnom pravnom poretku u svojoj podlozi ne podrazumijeva kontradiktorno raspravljanje na način kako ga tumači predlagatelj, već iskazivanje procesno pravne volje poduzimanjem radnji kojim stranka izražava svoje zahtjeve, stajališta, prijedloge, činjenične navode, izjašnjava se o relevantnim pitanjima, reagira na stajališta, zahtjeve, prijedloge, navode i izjašnjenja svog protivnika, a što je predlagatelju omogućeno tijekom prvostupanjskog postupka.
Osim toga, predmetni postupak vezan je za prava djeteta i njegovih roditelja, odnosno osoba pod posebnom zaštitom HKGAMOD, tako da je sud dužan po službenoj dužnosti izviditi sve okolnosti i odnose koji imaju utjecaja na sudsku odluku i u