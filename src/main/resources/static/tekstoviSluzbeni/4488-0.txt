82 14.09.2016 Pravilnik o mjeriteljskim zahtjevima za pretpakovine stalnih nazivnih količina punjenja označenih masom ili obujmom
DRŽAVNI ZAVOD ZA MJERITELJSTVO
1837
Na temelju članka 38. stavka 3. i članka 42. stavka 2. Zakona o mjeriteljstvu (»Narodne novine«, broj 74/14) ravnatelj Državnog zavoda za mjeriteljstvo donosi
PRAVILNIK
O MJERITELJSKIM ZAHTJEVIMA ZA PRETPAKOVINE STALNIH NAZIVNIH KOLIČINA PUNJENJA OZNAČENIH MASOM ILI OBUJMOM
Članak 1.
(1) Ovim Pravilnikom propisuju se mjeriteljski zahtjevi za pretpakovine stalnih nazivnih količina punjenja označenih masom ili obujmom
(2) Ovaj Pravilnik primjenjuje se na pretpakovine koje sadrže proizvode namijenjene prodaji u jedinicama sa stalnim nazivnim količinama punjenja koje su:
– jednake vrijednostima koje je unaprijed odredio pakiratelj,
– izražene jedinicama mase ili obujma i
– nisu manje od 5 g ili 5 ml niti veće od 10 kg ili 10 l.
Članak 2.
Ovim se Pravilnikom u pravni poredak Republike Hrvatske prenosi Direktiva Vijeća 76/211/EEZ od 20. siječnja 1976. o usklađivanju zakonodavstava država članica u odnosu na pakiranje određenih pretpakovina označenih masom ili obujmom (SL L 46, 21. 2. 1976.) kako je posljednji put izmijenjena Direktivom 2007/45/EZ Europskog parlamenta i Vijeća od 5. rujna 2007. o utvrđivanju pravila o nominalnim količinama za pretpakirane proizvode, stavljanju izvan snage direktiva Vijeća 75/106/EEZ i 80/232/EEZ i o izmjeni Direktive Vijeća 76/211/EEZ (SL L 247, 21. 9. 2007.)
Članak 3.
(1) U smislu ovoga Pravilnika pretpakovina je kombinacija proizvoda i pojedinačne ambalaže u koju je pretpakiran.
(2) Proizvod je pretpakiran kad je stavljen u ambalažu bilo koje vrste bez nazočnosti kupca, a količina proizvoda sadržana u ambalaži ima neku unaprijed određenu vrijednost i ne može se mijenjati bez otvaranja ambalaže ili podvrgavanja vidljivim preinakama.
Članak 4.
(1) Pretpakovine koje su sukladne odredbama ovoga Pravilnika i Dodatka I. koji je sastavni dio ovoga Pravilnika mogu se označiti EZ oznakom sukladnosti iz točke 3.3 Dodatka I. ovoga Pravilnika.
(2) Pretpakovine iz stavka 1. ovoga članka podvrgavaju se mjeriteljskom nadzoru prema uvjetima određenim u točki 5. Dodatka I. i Dodatku II. ovoga Pravilnika.
Članak 5.
(1) Sve pretpakovine iz članka 4. moraju u skladu s Dodatkom I. ovoga Pravilnika nositi oznaku mase ili obujma proizvoda, koja se naziva »nazivnom masom« ili »nazivnim obujmom«, kojeg moraju sadržavati.
(2) Pretpakovine koje sadrže tekuće proizvode moraju se označivati svojim nazivnim obujmom, a pretpakovine koje sadrže druge proizvode moraju se označivati svojom nazivnom masom, osim u slučaju kada trgovačka praksa ili nacionalni propisi to uređuju drukčije, a istovjetni su u svim državama članicama, ili u slučaju kada su u suprotnosti s pravilima Unije.
(3) Ako trgovačka praksa ili nacionalni propisi nisu istovjetni u svim državama članicama za određenu kategoriju proizvoda ili vrstu pretpakovine, na takvim pretpakovinama moraju se nalaziti barem oni mjeriteljski podaci koji odgovaraju trgovačkoj praksi ili nacionalnim propisima koji prevladavaju u odredišnoj državi.
Članak 6.
Pretpakovine koje zadovoljavaju zahtjeve i provjere propisane ovim Pravilnikom neće se odbiti, zabraniti niti će se ograničiti njihovo stavljanje na tržište na osnovi razloga koji se odnose na oznake koje takve pretpakovine trebaju imati sukladno ovom Pravilniku, na osnovi određivanja njihove masene ili obujamske vrijednosti, ili na osnovi metoda posredstvom kojih su izmjerene ili ispitane.
Članak 7.
Pakiratelj, njegov ovlašteni zastupnik ili uvoznik odgovoran je za zadovoljavanje zahtjeva propisanih ovim Pravilnikom.
Članak 8.
Danom stupanja na snagu ovoga Pravilnika prestaje važiti Pravilnik o mjeriteljskim zahtjevima za pretpakovine stalnih nazivnih količina punjenja označenih masom ili obujmom (»Narodne novine«, broj 57/13).
Članak 9.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-02/08
Urbroj: 558-01/2-16-3
Zagreb,