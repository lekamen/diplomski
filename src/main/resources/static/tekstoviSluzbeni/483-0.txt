23 27.02.2015 Pravilnik o projektima JPP-a male vrijednosti
MINISTARSTVO GOSPODARSTVA
484
Na temelju članka 20.a stavka 2. Zakona o javno-privatnom partnerstvu (»Narodne novine«, broj: 78/12 i 152/14), ministar gospodarstva donosi
PRAVILNIK
O PROJEKTIMA JPP-a MALE VRIJEDNOSTI
I. DIO OPĆE ODREDBE
Predmet Pravilnika
Članak 1.
(1) Ovim Pravilnikom uređuju se ostala pitanja pripreme, dokumentacije i provedbe projekata JPP-a male vrijednosti uzimajući u obzir djelatnosti odnosno vrstu javne usluge koja se uređuje, preporuke za izradu ugovora o JPP-u i financijskog modela te druga pitanja od značaja za provedbu projekata koji su predmet ovog Pravilnika.
(2) Predmet ovog Pravilnika su projekti JPP-a male vrijednosti u području energetske učinkovitosti javnih zgrada i građevina javne rasvjete.
Definicije pojmova
Članak 2.
Pojedini pojmovi u smislu ovoga Pravilnika imaju sljedeća značenja:
1. Javna rasvjeta: građevina ili skup više građevina koje služe za rasvjetljavanje javnih površina.
2. Vanjska rasvjeta: građevine za rasvjetljavanje vanjskih prostora.
3. Unutarnja rasvjeta: dio građevine kojem je osnovna funkcija rasvjetljavanje unutarnjih prostora.
4. Ušteda: razlika u snazi (u vatima) ili utrošku (u vat-satima) ili trošku (u kunama) prije i poslije investiranja.
5. Projekt javne rasvjete: u smislu ovog pravilnika je projekt gradnje, održavanja i isporuke zadanih standarda građevina javne rasvjete, u svrhu povećanja energetske učinkovitosti i poboljšanja kvalitete javne usluge.
6. Projekt energetske učinkovitosti javnih zgrada: u smislu ovog pravilnika je projekt gradnje, održavanja i isporuke zadanih standarda javnih zgrada, u svrhu povećanja energetske učinkovitosti i poboljšanja kvalitete javne usluge.
7. Priprema projekta: postupak koji provodi naručitelj u cilju izrade dokumentacije za provođenje postupka javnog nadmetanja te ishođenja rješenja kod nadležnog tijela za odobravanje prijedloga projekta javno-privatnog partnerstva.
8. Financijski model: brojčani tablični iskaz svih parametara projekta iskazanih u novčanim vrijednostima.
9. Javna zgrada: zgrada javnog tijela ili dio zgrade koju koristi u obavljanju djelatnosti iz svoje nadležnosti i nad kojom se provode mjere i zahvati energetske učinkovitosti.
10. Standard javne usluge: skup ugovorenih izlaznih karakteristika projekta koje se izvršitelj obvezuje isporučivati naručitelju, a naručitelj za isporučeni standard plaćati naknadu na način kako je to ugovoreno.
Postupak javnog nadmetanja
Članak 3.
Postupak odabira privatnog partnera za projekte koji su predmet ovog Pravilnika provodi se sukladno propisima kojima se uređuje područje javne nabave i javno-privatnog partnerstva.
II. DIO PROJEKTI JPP-a MALE VRIJEDNOSTI S PRIMJENOM NA JAVNIM ZGRADAMA I GRAĐEVINAMA JAVNE RASVJETE
Struktura Studije o opravdanosti ulaganja u projekt JPP-a male vrijednosti s primjenom na javnim zgradama i građevinama javne rasvjete
Članak 4.
Uz sadržaj propisan drugim propisima iz područja javno-privatnog partnerstva, Studija o opravdanosti ulaganja u projekt JPP-a male vrijednosti dodatno sadrži i sljedeće:
– Analizu postojećeg stanja građevina;
– Analizu snage, utroška i troškova energije i održavanja prije investiranja;
– Projekciju snage, utroška i troškova energije i održavanja poslije investiranja;
– Potrebna ulaganja na temelju projektnog zadatka koja se sastoje od strukture očekivanih kapitalnih troškova i troškova održavanja i uporabe;
– Izvješće o energetskom pregledu;
– Projektni zadatak.
Sadržaj dokumentacije za nadmetanje
Članak 5.
U postupku odabira privatnog partnera u projektima JPP-a male vrijednosti u području javnih zgrada i građevina javne rasvjete, uz sadržaj određen propisima kojima se uređuje područje javne nabave, dokumentacija za nadmetanje dodatno mora sadržavati tehničke, odnosno, svjetlotehničke zahtjeve sukladno standardima predmetnog područja te zahtjeve kontrole kvalitete i osiguranja kakvoće za elemente nuđenog tehničko-tehnološkog rješenja.
Postupak izrade tehničkih