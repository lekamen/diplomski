 stanja, izveo dokaz uvidom u spis tuženika i priložene isprave.
Na temelju razmatranja svih činjeničnih i pravnih pitanja Sud je, sukladno članku 55. stavak 3. Zakona o upravnim sporovima, utvrdio da je tužbeni zahtjev osnovan, iz razloga ove presude.
Člankom 51. stavak 1. Zakona o elektroničkim komunikacijama (»Narodne novine«, broj 73/08.), propisano je da u slučaju spora između krajnjeg korisnika usluga i operatora javnih komunikacijskih usluga u vezi s pružanjem usluga, iznosom kojim je zadužen za pruženu uslugu, kakvoćom pružene usluge ili prigovorom zbog povrede odredaba pretplatničkog ugovora krajnji korisnik usluga može podnijeti zahtjev za rješavanje spora Agenciji u roku od 30 dana od dana dostavljanja pisanog odgovora povjerenstva za pritužbe potrošača iz članka 50. stavka 13. ovoga Zakona. Zastara osporene tražbine ne teče za vrijeme rješavanja spora pred Agencijom.
Sukladno članku 18. Zakona o elektroničkim komunikacijama, Hrvatska regulatorna agencija za mrežne djelatnosti, u ocjeni osnovanosti prigovora korisnika, postupa sukladno odredbama Zakona o općem upravnom postupku.
Člankom 98. stavak 3. Zakona o općem upravnom postupku (»Narodne novine«, broj 47/09. – u daljnjem tekstu Zakon), propisano je da izreka sadržava odluku o upravnoj stvari. Izreka mora biti kratka i određena. Kad odluka sadržava rok, uvjet, namet, pridržaj opoziva ili obvezu sklapanja upravnog ugovora, to treba biti sadržano u izreci.
Člankom 98. stavak 5. Zakona određeno je da obrazloženje sadržava kratko izlaganje zahtjeva stranke, utvrđeno činjenično stanje, razloge koji su bili odlučujući pri ocjeni pojedinih dokaza, razloge zbog kojih nije usvojen koji od zahtjeva stranaka, razloge donošenja zaključaka u tijeku postupka te propisi na temelju kojih je riješena upravna stvar. Kad žalba ne odgađa izvršenje rješenja, obrazloženje sadržava i pozivanje na zakon koji to propisuje.
Sukladno naprijed citiranim odredbama Sud ukazuje kako samo izreka stječe pravne učinke, dok obrazloženje rješenja služi objašnjenju razloga koji su bili odlučni kod donošenja odluke i to upravo izreke, kao rezultata cjelokupnog postupanja.
Promatrajući izreku citirane odluke Sud utvrđuje kako je istom odlučeno o dijelu prigovora koji se odnosi na račune za veljaču i lipanj 2013., dok o ostalom dijelu prigovora, izrekom nije odlučeno. Suprotno ovom i promatrajući obrazloženje osporene odluke, Sud utvrđuje kako je istim otklonjen cijeli niz prigovora tužitelja te konačno jasno navedeno da određeni prigovori nisu uzeti u razmatranje, jer pretplatnik nije proveo odgovarajući postupak.
Člankom 41. stavak 2. Zakona propisano je da kada službena osoba utvrdi da ne postoje zakonske pretpostavke za pokretanje postupka, rješenjem će odbaciti zahtjev.
Člankom 114. stavak 1. Zakona propisano je da će drugostupanjsko tijelo ispitati da li je žalba dopuštena, pravodobna i izjavljena od ovlaštene osobe. Ako žalba nije dopuštena ili pravodobna ili izjavljena od ovlaštene osobe, odbacit će je rješenjem.
Stoga okolnost da se obrazloženjem odluke navode uvjeti za odbačaj prigovora (jer pretplatnik nije proveo odgovarajući postupak), a bez da je rezultat takve odluke jasno iskazan u izreci, nije zakonito postupanje, iz kojeg razloga Sud osporeno rješenje ocjenjuje nezakonitim.
Bez obzira na navedene nedostatke i pokušavajući iste sanirati u sporu pune jurisdikcije, Sud je ročišnim rješenjem od 7. listopada 2015., obvezao tuženika da točno naznači svoju odluku po svim točkama prigovora te je, iz razloga omogućavanja decidiranog očitovanja, opunomoćenici tuženika uručio izvornik spisa tuženika, a koja okolnost je jasno evidentirana potpisanim ročišnim zapisnikom.
Postupajući sukladno raspravnom rješenju tuženik je, ovom Sudu, dostavio podnesak od 11. studenoga 2015., u kojem je iskazao kako u biti postoje četiri prigovora tužitelja i to za prijenos mobilnog broja u rujnu 2012. godine, prijenos fiksnog broja u veljači 2013. godine, prigovor na iznose računa za razdoblje od rujna 2012.