 opravdane razloge, kako je to određeno Poslovnikom Hrvatskog sabora (»Narodne novine« broj 81/13.).
1) Pribavljanje mišljenja lokalnih jedinica u postupku donošenja ZID-a ZoFJLPRS-a/14
33. Vlada je u svom očitovanju (v. točku 6.1. obrazloženja ove odluke) navela:
»Važno je naglasiti da je Zakon o regionalnom razvoju Republike Hrvatske temeljem kojeg je došlo do potrebe izmjena ovog Zakona, prošao postupak savjetovanja sa zainteresiranom javnošću koji je trajao cijelu 2014. godinu, a što je vidljivo iz podataka objavljenih na internetskoj stranici Ministarstva regionalnog razvoja i fondova Europske unije, na kojima se može vidjeti da je dana 4. listopada 2013. godine, održana konferencija za novinare na kojoj je potpredsjednik Vlade i ministar regionalnoga razvoja i fondova Europske unije prof. dr. sc. Branko Grčić sa suradnicima predstavio Nacrt prijedloga Zakona o regionalnom razvoju Republike Hrvatske i time je formalno započeo postupak savjetovanja sa zainteresiranom javnošću o Nacrtu prijedloga tog zakona. S obzirom na iskazani interes javnosti, postupak savjetovanja nastavljen je i nakon 4. studenoga 2013., do kada je prvotno bio predviđen.
Ministarstvo regionalnog razvoja i fondova Europske unije je kroz cijelu 2014. godine u postupku javne rasprave te brojnih prezentacija o promjenama Zakona o regionalnom razvoju Republike Hrvatske upoznavalo javnost i o posljedičnim promjenama Zakona o financiranju jedinica lokalne i područne (regionalne) samouprave kao i kompenzacijskim mjerama za pojedine jedinice lokalne i područne (regionalne) samouprave. Promjene su posebno obrazlagane jedinicama lokalne samouprave na područjima od posebne državne skrbi i brdsko-planinskom području. Stoga je recimo samo u Gorskom kotaru održano nekoliko sastanaka sa svim gradonačelnicima i načelnicima tamošnjih jedinica koje su vodili zamjenik ili sam ministar. Na tim prezentacijama i sastancima sa zainteresiranom javnošću uz problematiku ocjenjivanja regionalne razvijenosti te nužnosti donošenja novog Zakona o regionalnom razvoju upoznavani su i s nužnim promjenama u Zakonu o financiranju jedinica lokalne i područne (regionalne) samouprave. Posebno je isticano da će kroz spomenuti Zakon mijenjati struktura raspodjele poreza na dohodak odnosno stope udjela pojedinih kategorija jedinica lokalne i područne (regionalne) samouprave u ostvarenom porezu na dohodak. Tako su primjerice one jedinice lokalne samouprave čija je vrijednost indeksa razvijenosti manja od 75% prosjeka Republike Hrvatske bile upoznate o promjeni postojeće stopa udjela u porezu na dohodak s 56,5% na 84%, a isto tako i jedinice lokalne samouprave čija je vrijednost indeksa razvijenosti veća od 75% prosjeka Republike Hrvatske, a koje su bile područja posebne državne skrbi ili brdsko-planinska područja, bile upoznate o budućem smanjenju stope s 90% na 56,5% odnosno na 60% u konačnom prijedlogu Zakona.«
34. Ustavni sud primjećuje da je člankom 4. stavkom 6. Europske povelje propisano da će se lokalne jedinice, koliko je to moguće, pravovremeno na odgovarajući način pitati za mišljenje u postupku pripremanja i donošenja odluka koje ih se neposredno tiču. Međutim, navedenim člankom Europske povelje nije propisana obvezna forma i način pribavljanja mišljenja u postupku donošenja propisa iz djelokruga lokalne samouprave. To je stajalište Ustavni sud već izrazio u rješenju broj: U-I-6471/2010 i dr. (v. točku 8.) od 12. lipnja 2012. (www.usud.hr.).
Članak 4. stavak 6. Europske povelje u tom se pitanju treba tumačiti tako da ga se usporedi s člankom 5. Europske povelje, koji nosi naziv »Zaštita područnih granica lokalnih jedinica«, a glasi: »Pri svakoj promjeni lokalnog područja prethodno će se tražiti mišljenje dotične lokalne jedinice, ukoliko je moguće referendumom tamo gdje to zakon dozvoljava.«
Prema tome, da je Europska povelja smatrala kako je za svako pitanje u postupku pripremanja i donošenja odluka koje se neposredno tiču lokalnih jedinica obligatorno pribavljanje mišljenja tih