 ovaj Sud je utvrdio da je tužbeni zahtjev tužitelja osnovan.
Naime, odredbom članka 98. stavka 5. Zakona o općem upravnom postupku (»Narodne novine« broj 47/09, u nastavku teksta ZUP) propisano je da obrazloženje sadržava kratko izlaganje zahtjeva stranke, utvrđeno činjenično stanje, razloge koji su bili odlučujući pri ocjeni pojedinih dokaza, razloge zbog kojih nije usvojen koji od zahtjeva stranaka, razloge donošenja zaključaka u tijeku postupka te propisi na temelju kojih je riješena upravna stvar.
Uvidom u osporavanu Odluku tuženika od 11. lipnja 2014. razvidno je da ista ne sadrži valjano obrazloženje jer ne sadrži razloge o odlučnim činjenicama zbog čega se ista ne može ispitati, odnosno ne sadrži propisane dijelove iz odredbe članka 98. stavka 5. ZUP-a iz kojeg razloga je počinjena povreda odredaba upravnog postupka.
U predmetnom upravnom sporu nije sporno da se tužitelj po zaprimljenim računima za mjesec svibanj, lipanj, srpanj i kolovoza 2013. obratio zainteresiranoj osobi i tuženiku vezano za visinu istih tvrdeći da je potpisivanjem zahtjeva za H1 uslugu sklopio ugovor o pretplatničkom odnosu za uslugu pod nazivima H1 Call Plus dana 13. ožujka 2013. te da je ukupna mjesečna cijena navedene usluge iznosila po ugovoru 99,00 kuna sa uključenim PDV-om iz kojeg razloga da mu nije jasno zbog čega su računi za mjesec svibanj, lipanj, srpanj i kolovoz 2013. iznosili više od 99,00 kuna kada nije premašio vrijeme od 1000 minuta besplatnih razgovora prema nacionalnim fiksnim mrežama te kada nije imao niti jedan razgovor prema zemlji članici EU, zbog čega da nije dužan platiti sporan račune u većem iznosu od ugovorenog iznosa od 99,00 kuna mjesečno.
O navedenim odlučnim činjenicama bitnim za rješavanje spora između korisnika i operatera u svezi sporne visine dostavljenih računa tužitelju, osporavana Odluka tuženika ne sadrži niti jednu riječ, niti sadrži činjenično stanje koje je tuženik utvrdio u postupku prije donošenja same Odluke, a niti je obrazloženo tužitelju iz kojeg razloga su računi koje je tužitelj zaprimio od strane zainteresirane osobe za gore navedene mjesece iznosili više od 99,00 kn mjesečno, što je u svakom pojedinačnom računu zaračunato tužitelju i sukladno čemu (kojem propisu i aktu), je li u iznos od 99,00 kuna uključen PDV ili nije i gdje je to bilo označeno u prospektu, odnosno kako je zainteresirana osoba obračunom došla do pojedinačnih iznosa od 194,34 kune za mjesec svibanj 2013., 156,19 kuna za mjesec lipanj 2013., 116,10 kuna za mjesec srpanj 2013. i 559,19 kuna za mjesec kolovoz 2013., jesu li isti tužitelju dobro obračunati, obrazlažući tužitelju za svaki pojedini račun što je zainteresirana osoba osnovano naplatila tužitelja, a što nije i sukladno kojem aktu ili propisu, te koliko je preostalo dugovanje, sve imajući u vidu da je tužitelj podmirio visinu nekih računa do određenog iznosa (nespornog od 99,00 kuna) i to prema samoj uputi tuženika.
Odredbom članka 51. ZEK-a propisano je da u slučaju spora između krajnjeg korisnika usluga i operatora javnih komunikacijskih usluga u vezi s primanjem usluge iznosom kojim je za pruženu uslugu, kakvoćom usluge ili prigovorom zbog povrede odredaba pretplatničkog ugovora krajnji korisnik usluga može podnijeti zahtjev za rješavanje spora Agenciji u roku od 30 dana od dana dostavljanja pisanog odgovora Povjerenstva za pritužbe potrošača iz članka 50. stavka 13. ovoga Zakona. Zastara osporene tražbine ne teče za vrijeme rješavanja spora pred Agencijom.
Stoga za sada nije bilo moguće utvrditi bez utvrđenog činjeničnog stanja i odlučnih činjenica od strane tuženika jesu li navodi tuženika i zainteresirane osobe iz odgovora na tužbu da su na osporavanim računima za mjesec svibanj, lipanj, srpanj i kolovoza 2013. naknade pravilno obračunate i naplaćene sukladno Cjeniku tarifnog modela H1 Call Plus jer isto nije nigdje obrazloženo, a niti potkrijepljeno dokazima imajući u vidu da tuženik uopće nije utvrđivao navedene činjenice vezane uz samu visinu zaprimljenih računa