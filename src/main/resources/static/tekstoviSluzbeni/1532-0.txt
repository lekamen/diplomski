79 20.07.2015 Pravilnik o prostornom i vremenskom ograničenju obavljanja ribolova na području Jabučke kotline
MINISTARSTVO POLJOPRIVREDE
1533
Na temelju članka 9. stavka 1. točke 1. Zakona o morskom ribarstvu (»Narodne novine«, broj 81/2013, 14/2014 i 152/2014) ministar poljoprivrede donosi
PRAVILNIK
O PROSTORNOM I VREMENSKOM OGRANIČENJU OBAVLJANJA RIBOLOVA NA PODRUČJU JABUČKE KOTLINE
Članak 1.
Ovim Pravilnikom se radi zaštite naselja oslića i škampa u akvatoriju Jabučke kotline izvan teritorijalnog mora Republike Hrvatske propisuje:
– prostorno i vremensko ograničenje obavljanja gospodarskog ribolova na moru povlačnim ribolovnim alatima,
– uvjeti pod kojima ribarska plovila koja u povlasticu za obavljanje gospodarskog ribolova na moru imaju upisane povlačne ribolovne alate mogu obavljati druge oblike gospodarskog ribolova u akvatoriju Jabučke kotline koji je pod režimom prostornog i vremenskog ograničenja i
– uvjeti plovidbe kroz akvatorij Jabučke kotline koji je pod režimom prostornog i vremenskog ograničenja za plovila koja imaju u povlasticu upisane povlačne ribolovne alate.
Članak 2.
(1) Područje mora na koje se ovaj Pravilnik odnosi obuhvaća dio akvatorija Jabučke kotline izvan teritorijalnog mora Republike Hrvatske (u daljnjem tekstu: Područje zabrane) omeđen točkama 1., 2., 3., 4., 5., 6., 7. i 8. koje su određene koordinatama prema karti koja se nalazi u Prilogu 1. ovog Pravilnika i koji čini njegov sastavni dio.
(2) U području iz stavka 1. ovog članka zabranjuje se u razdoblju od 26. srpnja 2015. godine u 00:00 sati do 25. srpnja 2016. godine u 24:00 sata obavljanje gospodarskog ribolova povlačnim ribolovnim alatima.
(3) Pod povlačnim ribolovnim alatima u smislu ovoga Pravilnika podrazumijevaju se pridnene i pelagijske mreže koće i dredže: rampon i kunjkara.
Članak 3.
(1) Plovila koja u povlasticu imaju upisane ribolovne alate iz članka 2. stavka 3. ovog Pravilnika, a obavljaju ribolov drugim ribolovnim alatima u Području zabrane, ne smiju na plovilu imati dijelove povlačnih alata koji omogućavaju korištenje tih alata i to: širilice za koće ili okvire s depresorom za dredže.
(2) Najmanje 24 sata prije isplovljavanja u ribolov iz stavka 1. ovoga članka, ovlaštenik povlastice je dužan o svojoj namjeri obavijestiti ribarski monitoring centar elektroničkom porukom.
Članak 4.
(1) Plovilima koja imaju u povlasticu upisane povlačne ribolovne alate za vrijeme prolaska kroz Područje zabrane dozvoljeno je kretanje najmanjom brzinom od 7 čvorova.
(2) Ribarska plovila iz stavka 1. ovoga članka koja prolaze Područjem zabrane moraju imati instaliran VMS.
(3) Prije i tijekom prolaska plovila iz stavka 1. ovoga članka kroz Područje zabrane, povlačni ribolovni alati koji se nalaze na plovilu moraju biti spremljeni i uredno složeni.
Članak 5.
Ovaj Pravilnik stupa na snagu dan nakon dana objave u »Narodnim novinama«.
Klasa: 011-02/15-01/33
Urbroj: 525-13/1282-15-1
Zagreb, 13. srpnja 2015.
Ministar Tihomir Jakovina, v. r.
PRILOG 1.
KARTA PODRUČJA IZ ČLANKA 2. OVOG PRAVILNIKA

