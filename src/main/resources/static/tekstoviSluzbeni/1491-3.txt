 ciljeva ustrojstvenih jedinica i osiguranja pravilnog, etičnog, ekonomičnog, učinkovitog i djelotvornog raspolaganja financijskim sredstvima dodijeljenim institucijama iz nadležnosti
i) stalno praćenje i samoprocjenu učinkovitosti i djelotvornosti sustava unutarnjih kontrola u svom djelokrugu.
RAZVOJ SUSTAVA UNUTARNJIH KONTROLA
Komponente sustava unutarnjih kontrola
Članak 10.
(1) Sustav unutarnjih kontrola čini pet međusobno povezanih komponenti:
a) kontrolno okruženje
b) upravljanje rizicima
c) kontrolne aktivnosti
d) informacije i komunikacija
e) praćenje i procjena sustava.
(2) Komponente iz stavka 1. ovoga članka temelje se na Međunarodnom okviru za unutarnju kontrolu.
Članak 11.
Odgovorna osoba institucije treba uspostaviti kontrolno okruženje kojim treba osigurati poštivanje osobnog i profesionalnog integriteta te etičkih načela ponašanja zaposlenika, jasnu misiju, viziju i poslovne ciljeve, odgovarajući stil upravljanja i rukovođenja, unutarnje organizacijsko ustrojstvo, uključujući dodjelu ovlasti i odgovornosti za ostvarivanje poslovnih ciljeva te uspostavu odgovarajuće linije izvještavanja, upravljanje ljudskim resursima i kompetentnost zaposlenika.
Članak 12.
Odgovorna osoba institucije treba uspostaviti upravljanje rizicima kao cjelovit proces utvrđivanja, procjenjivanja i praćenja rizika u odnosu na poslovne ciljeve te poduzimanja potrebnih mjera radi smanjenja rizika.
Članak 13.
(1) Odgovorna osoba institucije treba uspostaviti kontrole koje uključuju pisana pravila, procedure, postupke i druge mjere ili aktivnosti radi smanjenja rizika na prihvatljivu razinu, a u svrhu ostvarenja poslovnih ciljeva.
(2) Kontrole iz stavka 1. ovoga članka uspostavljaju se kao prethodne i naknadne kontrole, a o njihovim oblicima odlučuje odgovorna osoba institucije uvažavajući posebnosti poslovanja institucije i poštivanje načela razdvajanja dužnosti.
Članak 14.
Odgovorna osoba institucije treba uspostaviti sustav informacija i komunikacije koji će osigurati pravodobne i odgovarajuće informacije rukovoditeljima radi ekonomičnog, učinkovitog i djelotvornog upravljanja i kontrole poslovanja na svim razinama institucije.
Članak 15.
(1) Odgovorna osoba institucije treba osigurati kontinuirano praćenje sustava unutarnjih kontrola u svrhu procjenjivanja učinkovitosti i djelotvornosti sustava te poduzimanja potrebnih mjera za poboljšanje sustava.
(2) Praćenje i procjenu sustava odgovorna osoba institucije osigurava stalnim praćenjem, samoprocjenom i unutarnjom revizijom. Praćenje i procjena sustava obavlja se i vanjskom revizijom.
Koordinacija razvoja sustava unutarnjih kontrola unutar institucije
Članak 16.
(1) Za koordinaciju aktivnosti vezanih uz razvoj sustava unutarnjih kontrola na razini korisnika proračuna zadužena je ustrojstvena jedinica nadležna za financije.
(2) Unutar ustrojstvene jedinice nadležne za financije može se, uvažavajući potrebe i posebnosti u poslovanju korisnika proračuna i ovisno o procjeni opravdanosti, ustrojiti jedinica ili imenovati koordinator za razvoj sustava unutarnjih kontrola.
Članak 17.
Odgovorna osoba trgovačkog društva i druge pravne osobe dužne su osigurati koordinaciju razvoja sustava unutarnjih kontrola u skladu s posebnostima poslovanja.
Okvir za razvoj sustava unutarnjih kontrola
Članak 18.
Ministar financija pravilnikom propisuje sadržaj okvira za razvoj sustava unutarnjih kontrola te, uzimajući u obzir broj institucija iz nadležnosti i visinu financijskih sredstava, donosi smjernice za rad ustrojstvenih jedinica nadležnih za financije korisnika proračuna u dijelu aktivnosti vezanih uz koordinaciju razvoja sustava unutarnjih kontrola iz članka 16. stavka 1. ovoga Zakona.
Stručno usavršavanje osoba odgovornih za sustav unutarnjih kontrola
Članak 19.
Rukovoditelji i osobe uključene u koordinaciju razvoja sustava unutarnjih kontrola obvezne su stručno se usavršavati u području razvoja sustava unutarnjih kontrola prema programu koji je sastavni dio pravilnika koji donosi ministar financija.