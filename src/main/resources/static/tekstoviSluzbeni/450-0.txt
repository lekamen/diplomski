22 25.02.2015 Pravilnik o izgledu i sadržaju službenih iskaznica i značaka službenika Porezne uprave
MINISTARSTVO FINANCIJA
451
Na temelju članka 21. stavka 4., članka 22. stavka 6. i članka 75. Zakona o Poreznoj upravi (»Narodne novine« broj 148/13, 141/14), ministarstvo financija donosi
PRAVILNIK
O IZGLEDU I SADRŽAJU SLUŽBENIH ISKAZNICA I ZNAČAKA SLUŽBENIKA POREZNE UPRAVE
I. OPĆE ODREDBE
Članak 1.
(1) Ovim se Pravilnikom uređuje:
– izgled, zaštita i sadržaj službenih iskaznica i značaka što ih nose službenici Porezne uprave koji obavljaju poslove:
a) poreznog nadzora,
b) otkrivanja porezno-kaznenih djela,
c) naplate,
d) unutarnje kontrole i nadzora,
– izgled, zaštita i sadržaj službenih iskaznica što ih nose ostali službenici Porezne uprave,
– način izdavanja, uporabe i zamjene službenih iskaznica i značka,
– postupak u slučaju gubitka, nestanka, vraćanja, oduzimanja i privremenog oduzimanja službenih iskaznica i značaka te vođenje evidencije o službenim iskaznicama i značkama.
(2) Obrasci službenih iskaznica i značke iz stavka 1. ovoga članka sastavni su dio ovoga Pravilnika.
II. IZGLED I SADRŽAJ SLUŽBENIH ISKAZNICA
Članak 2.
Službena iskaznica (dalje: iskaznica) izrađuje se tankoslojnom penetrirajućom tehnikom u plavoj boji veličine 85 x 55 mm. Iskaznice su zaštićene prozirnim plastičnim omotom.
Članak 3.
(1) Prednja strana (lice) iskaznice od »A« do »D« sadrži:
– na gornjoj lijevoj strani grb Republike Hrvatske,
– desno od grba tekst: »REPUBLIKA HRVATSKA, MINISTARSTVO FINANCIJA, POREZNA UPRAVA«,
– ispod grba Republike Hrvatske naziv: »SLUŽBENA ISKAZNICA SLUŽBENIKA S OVLAŠTENJIMA ZA«, ovlaštenje te ime i prezime službenika,
– desno od navedenog teksta prazan prostor za sliku 30 x 35 mm,
– ispod slike crvenom bojom ispisan serijski broj iskaznice i odgovarajuće slovo,
– grafičke znakove u obliku otvorene knjige s perom na lijevoj strani i vage na desnoj strani, natpis »MINISTARSTVO FINANCIJA« i kraticu »MF« te natpis »POREZNA UPRAVA« otisnute u zaštićenoj podlozi.
(2) Prednja strana (lice) iskaznice »E« sadrži:
– na gornjoj lijevoj strani grb Republike Hrvatske,
– desno od grba tekst: »REPUBLIKA HRVATSKA, MINISTARSTVO FINANCIJA, POREZNA UPRAVA«,
– ispod grba Republike Hrvatske naziv: »SLUŽBENA ISKAZNICA« te ime i prezime službenika,
– desno od navedenog teksta prazan prostor za sliku 30 x 35 mm,
– ispod slike crvenom bojom ispisan serijski broj iskaznice i odgovarajuće slovo,
– grafičke znakove u obliku otvorene knjige s perom na lijevoj strani i vage na desnoj strani, natpis »MINISTARSTVO FINANCIJA« i kraticu »MF« te natpis »POREZNA UPRAVA« otisnute u zaštićenoj podlozi.
Članak 4.
(1) Iskaznice službenika koji obavljaju poslove poreznog nadzora (Obrazac »A«), osim podataka navedenih u članku 3. stavku 1. ovoga Pravilnika, na prednjoj strani, u nazivu, sadrže i ovlaštenje »POREZNI NADZOR« te slovo »A« ispred serijskog broja.
(2) Iskaznice službenika koji obavljaju poslove otkrivanja porezno kaznenih djela (Obrazac »B«), osim podataka navedenih u članku 3. stavku 1. ovoga Pravilnika, na prednjoj strani, u nazivu, sadrže i ovlaštenje »OTKRIVANJE POREZNO KAZNENIH DJELA« te slovo »B« ispred serijskog broja.
(3) Iskaznice službenika koji obavljaju poslove naplate (Obrazac »C«), osim podataka navedenih u članku 3. stavku 1. ovoga Pravilnika, na prednjoj strani, u nazivu, sadrže i ovlaštenje »NAPLATU« te slovo »C« ispred serijskog broja.
(4) Iskaznice službenika koji obavljaju poslove unutarnje kontrole i nadzora (Obrazac »D«), osim podataka navedenih u članku 3. stavku 1. ovoga Pravilnika, na prednjoj strani, u nazivu, sadrže i ovlaštenje »UNUTARNJU KONTROLU I NADZOR« te slovo »D« ispred serijskog broja.
(5) Iskaznice službenika (Obrazac »E«), osim podataka navedenih u članku 3. stavku 2. ovoga Pravilnika, na prednjoj strani sadrže slovo »E« ispred serijskog broja.
Članak 5.
(1) Poleđina (naličje) iskaznice od »A« do »E« sadrži:
– u gornjem dijelu naznaku: »OVLAŠTENJA«, a ispod spomenute naznake, popis najznačajnijih ovlaštenja