 umjetničko stvaralaštvo podnositelja zahtjeva za priznavanje prava na uplatu doprinosa posljednjih pet kalendarskih godina.
(2) Podnositelj zahtjeva za priznavanje prava na uplatu doprinosa mora imati najmanje pet godina profesionalnog umjetničkog javnog djelovanja.
(3) Umjetnik koji ima završenu odgovarajuću akademiju ili fakultet, u primarnom području umjetničkog stvaralaštva, ne mora imati određeni broj godina profesionalnog umjetničkog javnog djelovanja iz stavka 2. ovoga članka, već može, nakon završetka akademije ili fakulteta, podnijeti zahtjev za priznavanje prava na uplatu doprinosa.
(4) Kao profesionalno umjetničko javno djelovanje u primarnom području umjetničkog stvaralaštva neće biti priznato umjetničko stvaralaštvo ostvareno u okviru nastavnog programa.
(5) Zbog specifičnosti struke, baletni i plesni umjetnik ne mora imati određeni broj godina profesionalnog umjetničkog javnog djelovanja iz stavka 2. ovoga članka.
Financijski kriteriji
Članak 8.
(1) Stručno povjerenstvo razmatrat će umjetničke brojčane kriterije iz IV. dijela Pravilnika ako je umjetnik ostvario:
a) prosječni ukupni godišnji dohodak od samostalne umjetničke djelatnosti za posljednje tri godine za koje su obrađene godišnje porezne prijave, manji od prosječne godišnje bruto plaće po zaposlenom u pravnim osobama Republike Hrvatske za prethodnu godinu i
b) prosječni ukupni godišnji dohodak izvan umjetničkog stvaralaštva i djelovanja za posljednje tri godine za koje su obrađene godišnje porezne prijave, manji od prosječne godišnje bruto plaće po zaposlenom u pravnim osobama Republike Hrvatske za prethodnu godinu.
(2) Dohodak iz radnog odnosa ne uračunava se u dohodak iz stavka 1. ovoga članka.
DIO TREĆI STRUČNO POVJERENSTVO
Nadležnost Stručnog povjerenstva
Članak 9.
Stručno povjerenstvo, uz naknadno odobrenje ministra nadležnog za kulturu, odlučuje u postupku iz članka 6. Pravilnika koji je pokrenut na zahtjev stranke te u postupku iz članka 28. Pravilnika koji je pokrenut po službenoj dužnosti.
Način i postupak imenovanja članova Stručnog povjerenstva
Članak 10.
Članove Stručnih povjerenstava i zamjenike članova, prema područjima umjetničkog stvaralaštva iz članka 13. Pravilnika, imenuju:
1. Ministarstvo nadležno za poslove kulture:
jednog predstavnika-člana i jednog zamjenika člana
2. HZSU:
jednog predstavnika-člana i jednog zamjenika člana i
3. Umjetničke strukovne udruge:
tri predstavnika-člana i tri zamjenika člana, od kojih je najmanje jedan samostalni umjetnik što ga kao predstavnika iz reda svojih članova umjetnika imenuje umjetnička strukovna udruga iz čijeg je područja djelovanja podnositelj zahtjeva
Članak 11.
(1) HZSU poziva postojeće umjetničke strukovne udruge, koje su do stupanja na snagu ovoga Pravilnika imenovale članove i zamjenike članova Stručnih povjerenstava i koje su upisane u Registar udruga Republike Hrvatske, da imenuju članove i zamjenike članova Stručnih povjerenstava prema područjima umjetničkog stvaralaštva, u skladu sa člankom 10. točkom 3. Pravilnika.
(2) Ako pozvane umjetničke strukovne udruge ne imenuju i ne dostave HZSU-u popis članova i zamjenika članova Stručnih povjerenstava s potrebnim podatcima u roku od 30 dana od dana dostave obavijesti, Upravni odbor HZSU-a imenovat će i verificirati članove i zamjenike članova Stručnih povjerenstava.
(3) Članom i zamjenikom člana Stručnog povjerenstva može biti imenovan samostalni umjetnik ili osoba koja je priznati kulturni djelatnik i stručnjak s područja kulture, a koja je svojim djelovanjem dala doprinos hrvatskoj kulturi i umjetnosti.
Verifikacija članova Stručnog povjerenstva
Članak 12.
(1) Verifikaciju mandata članova Stručnih povjerenstava i njihovih zamjenika imenovanih od postojećih umjetničkih strukovnih udruga koje su do stupanja na snagu ovoga Pravilnika imenovale članove i zamjenike članova Stručnih povjerenstava i koje su upisane u Registar udruga Republike Hrvatske, prema područjima umjetničkog stvaralaštva obavlja Upravni odbor HZSU-a na mandat od četiri