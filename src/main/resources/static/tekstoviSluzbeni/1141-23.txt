i ranije navedeno sporni iznos se učestalije pojavljivao u ponudama stranaka neposredno nakon održavanja Sastanka, da bi se kasnije prestao primjenjivati, te se zadnji put naznačuje u ponudi jedne od stranaka u siječnju 2014. Iz navedenog se može zaključiti da je predmetni sporazum imao izrazito kratko trajanje, a što je Agencija cijenila kao olakotnu okolnost u o odnosu na sve stranke ovog postupka.
Poduzetnici Sokol Marić i Bilić Erić istaknuli su kao olakotnu okolnost, između ostalog, činjenicu da nikada ranije nisu počinili povrede odredbi ZZTN-a te da slijedom toga nikada nisu bili kažnjavani za kršenje bilo kojih povreda odredbi ZZTN-a. Agencija ističe kako je točno da poduzetnici Sokol Marić i Bilić Erić nisu dosad kažnjavani za povredu odredbi ZZTN-a, a isto je utvrdila i za ostale stranke u postupku.
Shodno tomu, Agencija je dosadašnje postupanje stranaka u smislu da protiv nikog od njih Agencija do pokretanja ovog postupka nije vodila postupke iz svoje nadležnosti, ocijenila kao olakotnu okolnost prilikom utvrđivanja visine upravno-kaznene mjere.
U odnosu na poduzetnika V Grupa Agencija je, nakon što je napravila uvid u Rješenje o otvaranju predstečajne nagodbe, dodatno uzela u obzir činjenicu da se isti nalazi u težoj financijskoj situaciji.
Navode većine poduzetnika stranaka ovog postupka kako je povreda nastupila kao posljedica nehaja Agencija nije cijenila kao olakotnu okolnost u konkretnom predmetu, a razloge za donošenje takve odluke Agencija je već objasnila pod točkom 8. ovog rješenja.
Većina poduzetnika, stranaka u ovom postupku, predložila je Agenciji pri izračunu upravno-kaznene mjere kao olakotnu okolnost cijeniti dobru suradnju s Agencijom tijekom cijelog postupka. No, Agencija, ne osporavajući da su svi poduzetnici, izuzev poduzetnika V Grupa, u potpunosti surađivale s Agencijom, ipak navedeno nije cijenila kao olakotnu okolnost. Agencija navedeno obrazlaže na način da suradnja niti jednog od poduzetnika nije prelazila obveze utvrđene člankom 41. ZZTN-a, te stoga isto nije mogla uzeti u obzir kao olakotnu okolnost prilikom utvrđivanja visine upravno-kaznene mjere ističući kako su stranke samo postupale u skladu sa svojom zakonskom obvezom.
U odnosu na poduzetnika V Grupa u postupku je utvrđeno postojanje otegotnih okolnosti budući da navedeni poduzetnik nije postupio sukladno zahtjevu Agencije te dostavio dokumentaciju koju je Agencija tražila. Naime, Zaključkom, u točki 2. izreke, Agencija je zatražila sve ponude s kojima je poduzetnik V Grupa sudjelovao na javnim natječajima u razdoblju od 23. listopada 2013. pa do pokretanja postupka. S obzirom na to da je predmetni poduzetnik dostavio samo ponude na natječajima na kojima je izabran za najpovoljnijeg ponuditelja, Agencija ga je dopisom od 11. veljače 2014. ponovno pozvala na dostavu tražene dokumentacije. Poduzetnik V Grupa se dopisom od 17. veljače 2014. upućenim putem elektroničke pošte, očitovao da je V Grupa dostavila Agenciji svu dokumentaciju koja se odnosi na javne natječaje na kojima su sudjelovali i nudili pružanje usluga privatne tjelesne zaštite te kako su se prijavljivali samo na one natječaje na koje su procijenili da bi mogli biti uspješni.
Ipak, Agencija je uvidom u dokumentaciju zaprimljenu od drugih poduzetnika i naručitelja usluga privatne tjelesne zaštite, utvrdila kako je V Grupa sudjelovao na natječaju Ministarstva zdravlja te svoju ponudu dao 26. listopada 2013., kao i na natječaju Centra za rehabilitaciju »Silver« na kojem je svoju ponudu dao 17. siječnja 2014.
S obzirom na to da se V Grupa izričito očitovala kako je dostavila cjelokupnu dokumentaciju, a Agencija je utvrdila da su sudjelovali na bar još dva natječaja, navedeno je ocijenila kao otegotnu okolnost u odnosu na V Grupu, pogotovo stoga jer je utvrdila da je na jednom od dva naknadno pronađena natječaja, ponuda dana tri dana nakon održavanja Sastanka, te je glasila na iznos od 32,50 kuna.
Agencija nije utvrdila postojanje otegotnih okolnosti na strani ostalih stranaka