 Vrhovni sud se u osporenom rješenju bavio (i) pitanjem uračunava li se vrijeme provedeno na izvršavanju kazne zatvora u istražni zatvor ili ne. Na to je pitanje Vrhovni sud u osporenom rješenju odgovorio ovako:
»Upravo stoga što istražni zatvor ima svoju zakonom strogo propisanu svrhu, vrijeme koje je osuđenik proveo na izdržavanju kazne zatvora, u slučaju kada je pravomoćna presuda ukinuta te je obustavljeno izdržavanje kazne, nije moguće uračunavati u vrijeme maksimalnog trajanja istražnog zatvora propisanog u članku 133. ZKP/08. Pri tome ne treba ovu okolnost miješati s nedvosmislenim stavom sudske prakse i primjenom načela razmjernosti, kada se optuženik koji se nakon prvostupanjske presude nalazi u istražnom zatvoru mora pustiti na slobodu ako je u istražnom zatvoru proveo onoliko vremena koliko glasi prvostupanjska presuda na koju je osuđen, pa čak niti kada tu presudu pobija državni odvjetnik zbog odluke o kazni. Naime, ispravnim tumačenjem zakona ustaljena sudska praksa ne dozvoljava da se mjera istražnog zatvora, sa strogo zakonski određenim razlozima, pretvori u kaznu prije negoli je presuda postala pravomoćna«.
Ustavni sud ne vidi zbog čega bi pitanje uračunava li se vrijeme provedeno na izvršavanju kazne zatvora u istražni zatvor ili ne bilo presudno za ovaj slučaj. Naime, s aspekta zaštite podnositeljevog ustavnog i konvencijskog prava na slobodu, u ovom je slučaju relevantno samo to da je višegodišnje izdržavanje kazne zatvora za djelo zbog kojeg se sada određuje istražni zatvor nadležni sud trebao uzeti u obzir kao jedan od elemenata u provedbi testa razmjernosti, i bez uračunavanja tog vremena u istražni zatvor. Međutim, taj test Vrhovni sud nije proveo.
30. Zaključno treba utvrditi da je Vrhovni sud trajanje istražnog zatvora podnositelju odredio bez sagledavanja okolnosti konkretnog slučaja kontekstualno i bez sagledavanja samog slučaja kao jedinstvene cjeline. Kod određivanja njegova trajanja, situacija je zahtijevala uzimanje u obzir činjenice da je odlukom Ustavnog suda (broj: U-III-4150/2010 i dr. od 12. siječnja 2015.) prethodno ukinuta osuđujuća pravomoćna presuda Vrhovnog suda zbog narušavanja vladavine prava i načela pravne sigurnosti i da je podnositelj na temelju te odluke Ustavnog suda pušten na slobodu s izdržavanja kazne zatvora. Situacija je zahtijevala uzimanje u obzir i činjenice da je podnositelj već izdržao znatan dio kazne zatvora.
U tim okvirima, članak 16. u vezi s člankom 22. Ustava i članak 5. stavak 1. točka a) Konvencije jasno su upućivali da određivanje istražnog zatvora podnositelju nije smjelo biti a priori određeno »do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen«. Određivanje trajanja obligatornog istražnog zatvora moralo je biti utemeljeno i ovisiti o provedenom testu razmjernosti, koji je u postupku pred Vrhovnim sudom, unatoč specifičnim okolnostima ovog pravnog slučaja, izostao.
31. Zbog navedenih propusta Ustavni sud ukinuo je dio izreke osporenog rješenja Vrhovnog suda koji glasi: »koji istražni zatvor po ovom rješenju može trajati do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen«, zbog toga što trajanje istražnog zatvora, kako je tim dijelom izreke osporenog rješenja određeno, nije uvažilo zahtjeve razmjernosti iz članka 16. u vezi s člankom 22. Ustava, od koje razmjernosti polazi i ESLJP u primjeni članka 5. stavka 1. točke a) Konvencije.
31.1. Stoga je na temelju članka 73. i članka 76. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) odlučeno kao u točkama I. i II. izreke.
b) Opravdanost razlike u postupanju prema podnositelju i drugoj usporedivoj skupini osoba
32. U točki 135. obrazloženja odluke broj: U-III-4150/2010 i dr. od 12. siječnja 2015. Ustavni sud zauzeo je stajalište da u slučaju kad se postupak pred Vrhovnim