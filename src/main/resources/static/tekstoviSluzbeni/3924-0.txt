49 30.05.2016 Uredba o preuzimanju Direktive 2014/54/EU o mjerama za lakše ostvarivanje prava zajamčenih radnicima u kontekstu slobode kretanja radnika
VLADA REPUBLIKE HRVATSKE
1273
Na temelju članka 30. stavka 2. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 25. svibnja 2016. godine donijela
UREDBU
O PREUZIMANJU DIREKTIVE 2014/54/EU O MJERAMA ZA LAKŠE OSTVARIVANJE PRAVA ZAJAMČENIH RADNICIMA U KONTEKSTU SLOBODE KRETANJA RADNIKA
Članak 1.
Ovom Uredbom određuje se nacionalno tijelo zaduženo za koordinaciju kontaktnih točaka, te nacionalna tijela zadužena za promicanje, analizu, praćenje i potporu jednakog postupanja prema radnicima Europske unije i članovima njihovih obitelji bez diskriminacije na temelju državljanstva, neopravdanog ograničenja ili prepreka njihovu pravu na slobodno kretanje.
Članak 2.
Ovom Uredbom se u pravni poredak Republike Hrvatske prenosi članak 4. Direktive 2014/54/EU Europskog parlamenta i Vijeća od 16. travnja 2014. o mjerama za lakše ostvarivanje prava zajamčenih radnicima u kontekstu slobode kretanja radnika (SL L 128/8, 30. 4. 2014.).
Članak 3.
Nacionalno tijelo zaduženo za koordinaciju kontaktnih točaka je Ministarstvo rada i mirovinskoga sustava.
Ministarstvo rada i mirovinskoga sustava koordinira izvršavanje zadaća svih kontaktnih točaka radi promicanja jednakog postupanja i potpore radnicima Europske unije i članovima njihovih obitelji.
Članak 4.
Nacionalna tijela zadužena za promicanje, analizu, praćenje i potporu jednakog postupanja prema radnicima Europske unije i članovima njihovih obitelji bez diskriminacije na temelju državljanstva, neopravdanog ograničenja ili prepreka njihovu pravu na slobodno kretanje, u okviru svojih nadležnosti su:
1. Vlada Republike Hrvatske – Ured za ljudska prava i prava nacionalnih manjina
2. Ministarstvo unutarnjih poslova
3. Ministarstvo pravosuđa
4. Ministarstvo znanosti, obrazovanja i sporta
5. Ministarstvo socijalne politike i mladih
6. Ministarstvo rada i mirovinskoga sustava
7. Hrvatski zavod za zapošljavanje.
Nacionalna tijela iz stavka 1. ovoga članka dužna su, u roku od osam dana od dana stupanja na snagu ove Uredbe, imenovati osobe koje će biti njihove kontaktne točke i o tome obavijestiti Ministarstvo rada i mirovinskoga sustava.
Kontaktne točke dužne su na zahtjev Ministarstva rada i mirovinskoga sustava dostaviti sve informacije i podatke o primjeni pravila Europske unije o slobodnom kretanju radnika.
Članak 5.
Ministarstvo rada i mirovinskoga sustava dostavit će Europskoj komisiji popis kontaktnih točaka zaduženih za primjenu pravila Europske unije o slobodnom kretanju radnika, do 1. srpnja 2016. godine.
Ministarstvo rada i mirovinskoga sustava na zahtjev Europske komisije podnosi izvješće o provedbi Direktive iz članka 2. ove Uredbe na temelju podataka koje dostave kontaktne točke.
Članak 6.
Ova Uredba stupa na snagu prvoga dana od dana objave u »Narodnim novinama«.
Klasa: 022-03/16-03/22 Urbroj: 50301-04/04-16-4 Zagreb, 25. svibnja 2016.
Predsjednik Tihomir Orešković, v. r.
