 važećih glasačkih listića, verificiranje njihove »punovažnosti«, provjera ispravnosti zbrajanja važećih listića, prebrojavanje neuporabljenih glasačkih listića, usporedba s ukupnim brojem izdanih glasačkih listića, usporedba s brojem birača koji su izašli na izbore iz biračkih popisa i uporabljenih glasačkih listića), prethodno su već bili upućeni ŽIP-u. ŽIP je obavio sve kontrolne radnje koje je u okolnostima konkretnog slučaja smatrao osnovanima. Ustavni sud ocjenjuje da je postupanje ŽIP-a bilo pravilno, a da su kontrolne radnje poduzete u mjeri koja zadovoljava zahtjeve zakonite i svrsishodne kontrole.
12. Ustavni sud na kraju ponavlja svoje stajalište izraženo u odluci broj: U-VIIA-3278/2013 od 11. lipnja 2013. (»Narodne novine« broj 71/13.): nedopustivo je ponovno prebrojavanje glasačkih listića samo zbog toga što rezultati izbora pokazuju da je razlika u dobivenim glasovima između kandidata mala. Ni razlika u samo jednom glasu između kandidata nije sama po sebi razlog za ponovno prebrojavanje glasačkih listića. Kad bi zakonodavac htio da razlika u broju glasova između kandidata bude pravno relevantan razlog za ponovno prebrojavanje glasačkih listića, on bi bio dužan o tome propisati opće pravno pravilo, jednako za sve, u kojem bi odredio razliku u glasovima koja za sobom povlači zakonsku obvezu ponovnog prebrojavanja glasova. Međutim, sve dok takvo zakonsko pravilo ne postoji i sve dok se ne primjenjuje na sve jednako, ponovno prebrojavanje glasačkih listića smije biti samo iznimka, objektivno opravdana i utemeljena na dostatnim i relevantnim razlozima koji moraju biti podrobno i jasno obrazloženi.
Očito je da okolnosti konkretnog slučaja ne upućuju na iznimnost situacije zbog koje bi bilo objektivno opravdano ponovo prebrojavati sve glasačke listiće odnosno poduzimati druge radnje koje od Ustavnog suda traži žalitelj.
13. Slijedom navedenog, na temelju članka 125. alineje 9. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i članka 87. alineje 3. Ustavnog zakona, odlučeno je kao u izreci.
14. Objava ove odluke temelji se na članku 29. Ustavnog zakona.
Broj: U-VIIA-3259/2015
Zagreb, 4. kolovoza 2015.
Predsjednica Vijeća dr. sc. Duška Šarin, v. r.
