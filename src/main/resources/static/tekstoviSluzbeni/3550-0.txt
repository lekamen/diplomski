33 15.04.2016 Odluka o obustavi postupka sanacije Neuropsihijatrijske bolnice "Dr. Ivan Barbot" Popovača
VLADA REPUBLIKE HRVATSKE
899
Na temelju članka 9.a stavka 1. Zakona o sanaciji javnih ustanova (»Narodne novine«, br. 136/12, 151/14 i 27/16), Vlada Republike Hrvatske je na sjednici održanoj 6. travnja 2016. godine donijela
ODLUKU
O OBUSTAVI POSTUPKA SANACIJE NEUROPSIHIJATRIJSKE BOLNICE »DR. IVAN BARBOT« POPOVAČA
I.
Ovom Odlukom obustavlja se postupak sanacije javne ustanove u zdravstvu (u daljnjem tekstu: zdravstvena ustanova) – Neuropsihijatrijske bolnice »Dr. Ivan Barbot« Popovača, kojoj je osnivač Sisačko-moslavačka županija.
Odluka o obustavi postupka sanacije iz stavka 1. ove točke donosi se na prijedlog ministarstva nadležnog za zdravstvo, koje je utvrdilo da postupak sanacije nije postigao očekivane rezultate, odnosno da daljnje provođenje postupka sanacije nije svrsishodno.
II.
Provođenje sanacije zdravstvene ustanove iz točke I. stavka 1. ove Odluke utvrdila je Vlada Republike Hrvatske Odlukom o sanaciji Neuropsihijatrijske bolnice »Dr. Ivan Barbot« Popovača (»Narodne novine«, broj 48/13).
III.
Danom stupanja na snagu ove Odluke prestaje mirovanje prava osnivača zdravstvene ustanove Neuropsihijatrijske bolnice »Dr. Ivan Barbot« Popovača, te se osnivačka prava vraćaju osnivaču Sisačko--moslavačkoj županiji.
IV.
Prava i obveze između ministarstva nadležnog za zdravstvo, Sisačko-moslavačke županije i Neuropsihijatrijske bolnice »Dr. Ivan Barbot« Popovača utvrdit će se posebnim sporazumom.
V.
Najkasnije u roku od 15 dana od dana stupanja na snagu ove Odluke osnivač zdravstvene ustanove imenovat će članove Upravnog vijeća Neuropsihijatrijske bolnice »Dr. Ivan Barbot« Popovača, sukladno posebnom propisu.
VI.
Danom stupanja na snagu ove Odluke prestaje važiti Odluka o sanaciji Neuropsihijatrijske bolnice »Dr. Ivan Barbot« Popovača (»Narodne novine«, broj 48/13).
VII.
Ova Odluka stupa na snagu prvoga dana od dana objave u »Narodnim novinama«.
Klasa: 022-03/16-04/66
Urbroj: 50301-04/12-16-7
Zagreb, 6. travnja 2016.
Predsjednik Tihomir Orešković, v. r.
