 dan osnivanja novih općina ili gradova.
5. Financijska sredstva te prava i obveze dosadašnjih općina ili gradova raspoređuju se na općine i gradove, u pravilu, razmjerno broju stanovnika.
6. Osnivačka prava koja su na ustanovama, trgovačkim društvima i drugim pravnim osobama imale dosadašnje općine ili gradovi dijele se, u pravilu, razmjerno broju stanovnika novoosnovane općine ili grada.
Članak 9.
Vijeće odlučuje većinom glasova svih članova vijeća.
Članak 10.
Vijeće može održati sjednicu i izvan sjedišta Povjerenstva ako ocijeni da će to pridonijeti učinkovitijem i ekonomičnijem rješavanju spora.
O održavanju sjednice izvan sjedišta Povjerenstva, vijeće je dužno pravodobno obavijestiti stranke.
Članak 11.
Poziv na sjednicu vijeća dostavlja se strankama najmanje osam dana prije održavanja sjednice vijeća.
U pozivu mora biti naveden datum, sat i mjesto održavanja sjednice vijeća.
Poziv mora sadržavati i uputu koja dokazna sredstva treba predočiti na sjednici vijeća.
U hitnim slučajevima stranke se mogu pozvati telefonom, telefaksom ili elektroničkim putem.
O načinu pozivanja stranaka sastavlja se zabilješka u spisu.
Članak 12.
O radu vijeća vodi se zapisnik.
Zapisnik o radu vijeća potpisuju predsjednik vijeća, članovi vijeća i tajnik Povjerenstva.
Zapisnik o radu vijeća dostavlja se strankama u sporu.
Članak 13.
Članovi vijeća ovlašteni su ukazivati na pravna pitanja koja su značajna za odlučivanje, a naročito na pitanja koja se odnose na sadržaj i formu procesnih radnji koje se poduzimaju.
Tajnik Povjerenstva nazočan je sjednicama vijeća, ali bez prava odlučivanja.
Članak 14.
Rokovi koje odredi vijeće za podnošenje podnesaka ne mogu biti duži od 30 dana.
Vijeće može u opravdanim slučajevima zaključkom produljiti rok iz stavka 1. ovoga članka.
Članak 15.
Prije zakazivanja sjednice vijeća predsjednik Povjerenstva će zaključkom odrediti iznos predujma troškova postupka i rok u kojem su stranke obvezne položiti predujam troškova, sukladno odredbama Odluke o utvrđivanju sastava i imenovanju predsjednika, članova i tajnika Povjerenstva Vlade Republike Hrvatske za rješavanje sporova o pravima općina, gradova i županija i troškovima postupka pred Povjerenstvom.
Ako stranke u roku određenom u skladu sa stavkom 1. ovog članka ne dokažu da je predujam troškova položen, smatrat će se da su odustale od zahtjeva.
Ako predsjednik Povjerenstva propusti odlučiti o predujmu troškova postupka ili je takva odluka moguća tek nakon okončanja postupka, o troškovima će se odlučiti u odluci iz članka 21. ovoga Poslovnika.
Članak 16.
U tijeku postupka stranke se mogu sporazumjeti o predmetu spora.
Potpisani sporazum dostavlja se Povjerenstvu, koje donosi rješenje o obustavi postupka.
Sporazum se objavljuje u službenom glasilu općine, grada ili županije.
Članak 17.
Ako vijeće utvrdi da sporazum stranaka nije sklopljen u skladu sa zakonom nastavit će postupak.
Članak 18.
Vijeće može imenovati jednog ili više vještaka od kojih će zatražiti nalaz o činjenicama koje će utvrđivati i mišljenje o pitanjima koja će razmatrati.
Vijeće može zahtijevati od stranaka da vještaku dostave sve važne informacije i predaju važne isprave radi pregleda.
Nalaz i mišljenje vještaka vijeće će dostaviti strankama na pismeno očitovanje u roku od 15 dana od dana dostave.
Ako vijeće smatra potrebnim, vještak je dužan nakon što podnese nalaz i mišljenje sudjelovati na ročištu na kojem će strankama biti omogućeno postavljanje pitanja.
Na izuzeće vještaka na odgovarajući se način primjenjuje odredba članka 3. stavka 2. ovog Poslovnika.
Članak 19.
Kad vijeće utvrdi da je spor raspravljen tako da se može donijeti odluka, zaključit će raspravu i povući se na vijećanje i glasovanje radi donošenja odluke.
Ako vijeće tijekom vijećanja i glasovanja zaključi da je radi dopune postupka, odnosno radi razjašnjenja pojedinih pitanja, potrebno ponovno otvoriti raspravu, donijet će o tome zaključak.
Članak 20.
O vijećanju i glasovanju vodi se zapisnik kojeg potpisuju predsjednik vijeća i