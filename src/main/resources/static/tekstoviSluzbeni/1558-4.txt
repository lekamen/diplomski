 nadležnost u vezi isplate odgovarajuće, odnosno dužne naknade.
Kako je, dakle, riječ o pravu odnosno obvezi koja proizlazi iz zakona, a ne o slobodnim ugovornim odnosima stranaka, vezano uz prigovore o pravnoj prirodi navedene naknade, Sud nalazi pravilnim tumačenju tuženog tijela. Regulatorne obveze određene od strane tuženoga i unesene u standardnu ponudu tužitelja nisu i ne mogu biti predmet ugovaranja što je osnova za određivanje penala u smislu odredbi članka 350. do 356. Zakona o obveznim odnosima (»Narodne novine« 35/05., 41/08. i 125/11.).
Sud ne nalazi osnovanim ni daljnje procesne prigovore tužitelja o nerazumljivosti izreke koju drži protivnom odredbi članka 98. Zakona o općem upravnom postupku (»Narodne novine« 47/09. – dalje u tekstu: ZUP). Kod toga valja imati na umu da je osporeno rješenje doneseno u primjeni propisa u specifičnome pravnom području reguliranom ZEK-om i brojnim pravilnicima te da je izrekom utvrđena obveza tužitelju u smislu izvršavanja standardne ponude u kojoj su transponirane određene regulatorne obveze. Stoga Sud ocjenjuje da je izreka dovoljno odrediva jer su dane jasne poveznice za pojedine obveze tužitelja u odnosu na odredbe standardnih ponuda.
U odnosu na navodnu povredu načela materijalne istine i saslušanja stranaka počinjenu nepravovremenim, po tužitelju, dostavljanjem očitovanja trgovačkog društva VIPnet d.o.o. nakon održane rasprave valja napomenuti da navedeni podnesak samo sadrži snižavanje visine postavljenog zahtjeva, pa time nije povrijeđen zakon u mjeri da bi utjecalo na odluku u spornoj stvari.
U pogledu zahtjeva za održavanje rasprave u predmetnoj stvari, ZUS u odredbi članka 36. regulira kada se upravni spor može provesti bez rasprave, odnosno, a contrario, kada je rasprava obavezna. Iz te odredbe međutim ne proizlazi da stranka može održavanje rasprave uvjetovati pozitivnim ishodom spora, dakle donošenjem odluke u svoju korist kao što je tužitelj zahtjevom tužbe predložio. Kako je u predmetnoj stvari činjenično stanje nesporno a sporna bila sama primjena materijalnog i postupovnog propisa, Sud nalazi da nije udovoljeno ZUS-om propisanim uvjetima za održavanje rasprave.
Na osnovi izloženog, Sud je razmatranjem svih spornih pitanja došao do zaključka da nisu ostvareni razlozi tužbe što tužbeni zahtjev čini neosnovanim slijedom čega ga Sud odbija odgovarajućom primjenom odredbe članka 57. stavka 1. ZUS-a.
Odluka o objavi presude u »Narodnim novinama« temelji se na odredbi članka 14. stavka 8. ZEK-a.
Broj: UsII-120/13-7
Zagreb, 28. svibnja 2015.
Predsjednica vijeća Jasminka Jenjić, v. r.
