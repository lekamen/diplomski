 načelima javnih dužnosti, tijelo koje vrši procjenu da li kandidat zadovoljava opće uvjete za izbor, uputit će kandidata da od Povjerenstva za odlučivanje o sukobu interesa pribavi mišljenje.
(3) Dok Povjerenstvo za odlučivanje o sukobu interesa ne dostavi svoje mišljenje, kandidat će nesmetano nastaviti sa učešćem u postupku odabira, a ako od Povjerenstva za odlučivanje o sukobu interesa naknadno dobije mišljenje u kojem se navodi da je kandidat u sukobu interesa, isti će izgubiti status kandidata i neće moći učestvovati u daljnjem postupku odabira. Konačan odabir kandidata neće se izvršiti prije nego što Povjerenstvo za odlučivanje o sukobu interesa ne dostavi svoje mišljenje.
Članak 6.
Izabrani kandidat koji nije državljanin Republike Hrvatske, dužan je u roku 6 mjeseci od izbora dostaviti nadležnom ministarstvu dokaz o znanju hrvatskog jezika razine B2 po Zajedničkom europskom referentnom okviru.
III. ODABIR KANDIDATA PUTEM JAVNOG NATJEČAJA
Članak 7.
(1) Odabir kandidata putem javnog natječaja inicira nadležno tijelo trgovačkog društva, odnosno pravne osobe iz članka 1. stavka 1. ove Uredbe, na način da prijedlog za pokretanje postupka odabira kandidata javnim natječajem, zajedno s prijedlogom teksta javnog natječaja dostavlja nadležnom ministarstvu, koje navedeni tekst odobrava i dostavlja DUUDI-u, radi objave u »Narodnim novinama«.
(2) U tekstu javnog natječaja za odabir kandidata, nadležno ministarstvo će, u suradnji s trgovačkim društvom, odnosno pravnom osobom, osim propisanih općih uvjeta, odrediti po potrebi i posebne uvjete za kandidate kao i rokove provedbe javnog natječaja.
(3) Javni natječaj započinje objavom oglasa o javnom natječaju za odabir kandidata u »Narodnim novinama«. Javni natječaj objavit će se i na službenim stranicama DUUDI-a, trgovačkog društva, odnosno pravne osobe koja je podnijela prijedlog za provedbu javnog natječaja, te na službenim stranicama nadležnog ministarstva.
Članak 8.
(1) Prijave kandidata dostavljaju se DUUDI-ju sukladno objavljenoj uputi u oglasu o javnom natječaju.
(2) DUUDI na temelju prijava kandidata utvrđuje kandidate koji ispunjavaju formalne uvjete javnog natječaja. DUUDI će prijave kandidata koji ispunjavaju uvjete javnog natječaja, te dokaze o ispunjavanju uvjeta, zajedno s poslovnim planom kandidata dostaviti nadležnom ministarstvu, odnosno Povjerenstvu Vlade, u roku od osam dana od zadnjeg dana roka za prijavu na javni natječaj.
Članak 9.
(1) Nadležno ministarstvo vrši razgovor s kandidatima za članove i predsjednike uprava trgovačkih društava od strateškog i posebnog interesa za Republiku Hrvatsku u kojima Republika Hrvatska ima većinski udio i čiji konsolidirani prihod u prethodnoj poslovnoj godini iznosi manje od 750.000.000,00 kuna, s kandidatima za pravne osobe od strateškog i posebnog interesa za Republiku Hrvatsku, te s kandidatima za članove uprava trgovačkih društava od strateškog i posebnog interesa za Republiku Hrvatsku u kojima Republika Hrvatska ima većinski udio i čiji konsolidirani prihod u prethodnoj poslovnoj godini iznosi više od 750.000.000,00 kuna kroz koji utvrđuje i ocjenjuje njihovo:
– radno iskustvo stečeno na rukovodećim položajima u djelatnosti trgovačkog društva ili pravne osobe za koju se provodi postupak
– radno iskustvo u organiziranju rada i vođenju poslova
– poznavanje korporativnog upravljanja, odnosno neprofitnog upravljanja ili poznavanje financija i računovodstva i
za svaku od navedenih kategorija daje bodovnu ocjenu od 1 do 10, pri čemu je 1 najniža ocjena, a 10 najviša ocjena, te kratko obrazloženje bodovne ocjene u smislu opisa prednosti i nedostatka kandidata u svakoj od kategorija.
(2) Nadležno ministarstvo dužno je ocijeniti dostavljene prijedloge plana rada kandidata za mandatno razdoblje. Prilikom razgovora kandidat će obrazložiti prijedlog plana rada, koji će nadležno ministarstvo ocijeniti bodovnom ocjenom u rasponu od 1 do 10, pri čemu je 1 najniža ocjena, a 10 najviša ocjena, te kratkim obrazloženjem bodovne ocjene u