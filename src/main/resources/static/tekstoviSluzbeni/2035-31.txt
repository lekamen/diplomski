 promišljenim javnim politikama kojima je cilj ostvarenje i unapređenje višestranačkog demokratskog sustava, kao najviše vrednote ustavnog poretka Republike Hrvatske, usmjereno prema njegovoj djelotvornosti i reprezentativnosti.
87. Sukladno navedenom, Ustavni sud ocjenjuje nesuglasnom s člankom 3. Ustava (demokratski višestranački sustav kao najviša vrednota hrvatskog ustavnog poretka) zakonsku obvezu prikupljanja »potpisa podrške« za političke stranke i njihove stranačke kandidacijske liste, kako je taj uvjet kvalificirao predlagatelj ZID-a ZIZHS-a/2015 u svom očitovanju.
88. Nadalje, u očitovanju predlagatelja ZID-a ZIZHS-a/2015 cilj uvođenja te obveze obrazložen je potrebom »potpunog izjednačavanja uvjeta za političke stranke, koalicije i neovisne liste u kandidacijskom postupku u pogledu uvjeta koje moraju ispuniti za isticanje kandidata«. Tako postavljen cilj ne može se smatrati suglasnim s političkim uređenjem hrvatske države kakvo je oblikovano u Ustavu. To nije tehničko pitanje već pitanje načela.
Ustavni sud u tom smislu opetovano ističe da odnos između političkih stranaka i birača u njihovim ulogama ovlaštenih predlagatelja neovisnih kandidacijskih lista na izborima zastupnika u Hrvatski sabor nije odnos koji bi se mogao promatrati i vrednovati u okvirima načela jednakosti.
89. Suprotno političkim strankama, birači kao predlagatelji (neovisnih) kandidacijskih lista nisu ustavna kategorija. Njihov status predlagatelja tih lista proizlazi iz zakona, a ne iz Ustava. Ustavnosudska jurisprudencija, navedena u točkama 79.1. i 80., dosljedno pokazuje da Ustav ne trpi ni institucionalno poistovjećivanje ni statusno izjednačavanje političkih stranaka s bilo kojom skupinom građana (birača) ni kada je riječ o općem razvitku političkih institucija u demokratskom društvu ni kada je riječ o sudjelovanju u izbornom procesu odnosno u izbornom natjecanju.
90. Sukladno navedenom, Ustavni sud pokrenuo je postupak za ocjenu suglasnosti s Ustavom dijela članka 12. ZID-a ZIZHS-a/2015 kojim je članak 20. ZIZHS-a dopunjen novim stavkom 4., kao i pripadajući mu dio stavka 7. (»odnosno ako nije ispunjena pretpostavka iz stavka 4. ovoga članka,«). Te su odredbe nesuglasne s člankom 3. Ustava u dijelu u kojem je propisano da je višestranački demokratski sustav najviša vrednota ustavnog poretka Republike Hrvatske.
91. Na temelju članka 55. stavka 1. Ustavnog zakona odlučeno je kao u točki I.2) izreke rješenja. U ostalom dijelu, na temelju članka 43. stavka 1. Ustavnog zakona riješeno je kao u točki I.1) izreke rješenja.
92. Na kraju, predlagateljica smatra da je odredba članka 20. stavka 2. ZIZHS-a (»Za pravovaljanost prijedloga liste izborne jedinice za izbor zastupnika u Sabor potrebno je prikupiti najmanje 1500 potpisa birača.«) u nesuglasnosti sa zahtjevima koji za pravne norme proizlaze iz vladavine prava, jer je definirana »ne sasvim jasno i nedvosmisleno«. Naime, predlagateljica upozorava da bi to »značilo da se za svaku od lista potpisi mogu skupljati na cjelokupnom teritoriju RH, bez obzira na to što postoji teritorijalna podijeljenost na deset izbornih jedinica, kao i što kandidati mogu biti na listi u svakoj izbornoj listi, bez obzira na mjesto prebivališta«.
S obzirom na to da je članak 20. stavka 2. ZIZHS-a ovom odlukom ukinut zbog njegove nesuglasnosti s Ustavom s aspekta narušavanja višestranačkog demokratskog sustava kao najviše vrednote ustavnog poretka Republike Hrvatske, navedeni prigovor nema potrebe posebno razmatrati u ovom ustavnosudskom postupku.
d) Članak 13. ZID-a ZIZHS-a/2015 (članak 21. stavak 2. ZIZHS-a)
93. Člankom 21. stavkom 1. ZIZHS-a propisano je da birači predlažu kandidacijske liste na temelju pravovaljano prikupljenih potpisa. Člankom 21. stavkom 2. ZIZHS-a propisano je da za pravovaljanost prijedloga (neovisne) kandidacijske liste izborne jedinice za izbor zastupnika u Hrvatski sabor potrebno prikupiti najmanje 1.500 potpisa birača. Drugim riječima, člankom 13. ZID-a ZIZHS-a/2015 izmijenjen je broj