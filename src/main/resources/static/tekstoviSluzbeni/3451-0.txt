27 25.03.2016 Presuda Upravnog suda u Zagrebu broj: UsI-1425/14-15 od 8. prosinca 2015.
UPRAVNI SUD U ZAGREBU
800
PRESUDA
Upravni sud u Zagrebu, po sutkinji toga suda Jasni Peroš Nikolić, kao sucu pojedincu, uz sudjelovanje zapisničarke Tomislave Mlinarić, u upravnom sporu tužitelja Darka Petrovića iz Zagreba, Kolarova 6, protiv tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, uz sudjelovanje zainteresirane osobe VIPnet d.o.o., Zagreb, Vrtni put 1, radi rješavanja spora između korisnika i operatora, nakon održane javne rasprave, 8. prosinca 2015.
presudio je
Odbija se tužbeni zahtjev za poništenje odluke Hrvatske agencije za poštu i elektroničke komunikacije, klasa: UP/I-344-08/14-01/118, urbroj: 376-05/AB-14-4 (IM) od 31. ožujka 2014.
Obrazloženje
Osporavanom odlukom tuženika odbijen je kao neosnovan zahtjev za rješavanje spora pretplatnika Darka Petrovića iz Zagreba, Kolarova 6 (tužitelja), vezano uz prigovor i naplatu naknada za prijevremeni raskid ugovora obračunatih na računu za studeni 2013. od strane operatora javnih komunikacijskih usluga VIPnet d.o.o. iz Zagreba, Vrtni put 1.
Tužitelj u tužbi i tijekom spora pobija zakonitost osporavanog rješenja, navodeći da je dana 6. studenoga 2013. podnio VIPnetu d.o.o. zahtjev za raskid svih dodatnih TV usluga unutar probnog razdoblja od tri mjeseca, a koje su mu instalirane 9. rujna 2013. Navodi da je prilikom preuzimanja dodatnih usluga od strane ovlaštenog djelatnika bio upoznat s obvezom podmirenja troškova korištenja istih unutar probnog razdoblja od tri mjeseca u sveukupnom iznosu od 207,81 kn, a prema specifikaciji koju mu je tuženik dostavio uz račun za mjesec listopad 2013., uz napomenu da je istekom tromjesečnog promo razdoblja, ukoliko želi i dalje biti korisnik navedenih usluga, u obvezi potpisati ugovor na dvogodišnje razdoblje, odnosno razdoblje od 24 mjeseca, a ukoliko ne želi dalje koristiti dodatne usluge u obvezi je podmiriti gore navedeni iznos u razdoblju od tri mjeseca, nakon čega njegova obveza temeljem navedenog prestaje. Ističe da ga je dana 12. studenoga 2013., povodom njegovog zahtjeva od 6. studenoga 2013., kontaktirala djelatnica VIPneta d.o.o. te ga izvijestila da je u slučaju raskida svih dodatnih TV usluga u obvezi snositi posljedice, budući da se radi o prijevremenom raskidu ugovora. Smatra da sukladno članku 43. stavku 3. Zakona o telekomunikacijama (»Narodne novine«, broj: 192/03.) mora sklopiti pisani ugovor s pretplatnikom o priključenju na svoju telekomunikacijsku mrežu i pružanje javnih telekomunikacijskih usluga, a koji pisani ugovor mora osobito sadržavati odredbe utvrđene posebnim zakonom kojim se uređuje zaštita potrošača, odnosno pisani ugovor za pružanje javnih govornih usluga u nepokretnoj telekomunikacijskoj mreži, koji je sklopljen na vrijeme dulje od godinu dana, mora sadržavati odredbu o pravu pretplatnika na otkazivanje ugovora uz otkazni rok u trajanju najviše 6 mjeseci. S obzirom da sukladno članku 43. stavku 3. citiranog Zakona s tuženikom nije sklopio pisani ugovor, kao i s obzirom da nije bio zadovoljan pruženom uslugom, budući kvaliteta iste nije odgovarala onome što je promovirano, smatra da je povrijeđeno načelo zakonitosti.
Predlaže da Sud usvoji tužbeni zahtjev i poništi osporavanu odluku te ga oslobodi plaćanja sudskih pristojbi u ovom upravnom sporu.
Tuženik u odgovoru na tužbu i tijekom spora ističe da su navodi tužitelja paušalni i neutemeljeni. Navodi da je u postupku izvršen uvid u cjelokupnu dokumentaciju te odgovor na pritužbu operatora javnih komunikacijskih usluga VIPnet d.o.o. te je tom prilikom utvrđeno da je operator obračunao i naplatio naknadu za prijevremeni raskid ugovora koji je imao pravo naplatiti prema odredbama pretplatničkog ugovora iz razloga što je tužitelj jednostrano raskinuo ugovor prije isteka razdoblja obveznog trajanja ugovora. Ističe da prema članku 41. stavku 4. Zakona o elektroničkim komunikacijama pretplatnik ima pravo na raskid