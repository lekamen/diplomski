tužitelj nudi ili planira ponuditi krajnjim korisnicima. Regulatorne obveze odnose se na dokazivanje troškovne usmjerenosti cijena IPTV usluge. Tuženik naglašava da tužitelj samo za potrebe ovog postupka pravi razliku između dijela IPTV usluge koja predstavlja elektroničku komunikacijsku uslugu i drugog dijela usluge – pružanja sadržaja. U stvarnosti ta razlika ne postoji. Tužiteljev prigovor o nerazmjernosti u određivanju regulatornih obveza tuženik smatra neosnovanim, ističući da su u konkretnom slučaju regulatorne obveze pažljivo odmjerene. Smatra da je pitanje u kojoj je mjeri IPTV usluga elektronička komunikacijska usluga, o čemu ovise njegove regulatorne ovlasti nad tom uslugom, pravno pitanje tumačenja zakona, o kojemu treba odlučiti sud. Stoga se tuženik protivi tužiteljevu dokaznom prijedlogu za provođenje vještačenja. U odnosu na obavijesti od 25. travnja 2014. i od 21. siječnja 2015. koje je tužitelj dostavio uz očitovanje na odgovor na tužbu, na ročištu 6. srpnja 2015., tuženik ističe da navedene obavijesti nisu u vezi s predmetom spora. Pored toga ističe da je u tijeku postupak analize tržišta koja su bila predmet prethodne regulacije te se očekuje deregulacija. Predlaže odbijanje tužbenog zahtjeva.
Tužbeni zahtjev nije osnovan.
Sud je dana 6. srpnja 2015. održao usmenu i javnu raspravu u nazočnosti opunomoćenice tužitelja i opunomoćenice tuženika te je svakoj stranci omogućeno izjasniti se o zahtjevima i navodima druge stranke te o svim činjenicama i pravnim pitanjima koja su predmet upravnog spora.
U dokaznom postupku Sud je izvršio uvid u sudski spis kao i spis tuženika. Sud je odbio tužiteljev dokazni prijedlog za provođenje vještačenja po vještaku telekomunikacijske struke radi utvrđivanja udjela usluge prijenosa sadržaja i udjela usluge pružanja sadržaja u cjelokupnoj IPTV usluzi, odnosno radi utvrđivanja činjenice je li tužiteljeva IPTV usluga elektronička komunikacijska usluga čija je regulacija u nadležnosti tuženika. Provođenje navedenog dokaza Sud je ocijenio nepotrebnim budući da je ocjenom činjenica koje su razvidne iz spisa premeta u svjetlu mjerodavnih odredaba Zakona o elektroničkim komunikacijama Sud utvrdio kako tužiteljeva IPTV usluga predstavlja elektroničku komunikacijsku uslugu.
Na temelju razmatranja svih činjeničnih i pravnih pitanja, Sud je, sukladno članku 55. stavku 3. Zakona o upravnim sporovima (»Narodne novine« 20/10., 143/12. i 152/14.), utvrdio da tužbeni zahtjev nije osnovan.
Zakonom o elektroničkim komunikacijama (u daljnjem tekstu: ZEK) uređeno je područje elektroničkih komunikacija i to, između ostalog, korištenje elektroničkih komunikacijskih mreža i pružanje elektroničkih komunikacijskih usluga.
Značenje pojma elektronička komunikacijska usluga utvrđeno je člankom 2. stavkom 1. točkom 10. ZEK-a kojim je, između ostalog, propisano da je to usluga koja se, u pravilu, pruža uz naknadu, a sastoji se u cijelosti ili većim dijelom od prijenosa signala u elektroničkim komunikacijskim mrežama, uključujući telekomunikacijske usluge i usluge prijenosa u radiodifuzijskim mrežama, što ne obuhvaća usluge pružanja sadržaja i obavljanja uredničkog nadzora nad sadržajem koji se prenosi korištenjem elektroničkih komunikacijskih mreža i usluga.
Člankom 5. stavkom 1. ZEK-a propisano je da je Hrvatska regulatorna agencija za mrežne djelatnosti (u daljnjem tekstu: Agencija) nacionalna regulatorna agencija za obavljanje regulatornih i drugih poslova u okviru djelokruga i nadležnosti propisanih ZEK-om te posebnim zakonima kojima se uređuje područje poštanskih usluga i regulacija tržišta željezničkih usluga.
Člankom 5. stavkom 3. točkom 2. ZEK-a propisano je da Agencija promiče tržišno natjecanje u obavljanju djelatnosti elektroničkih komunikacijskih mreža i usluga te elektroničke komunikacijske infrastrukture i povezane opreme i to osobito sprječavanjem narušavanja ili ograničavanja tržišnog natjecanja u području elektroničkih komunikacija, uključujući i prijenos sadržaja.
Tržišno natjecanje u