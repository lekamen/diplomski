 redoslijeda uračunavanja ispunjenja, što nisu obveze koje je tuženik ovlašten odrediti temeljem članka 58. ZEK-a. Navedeni članak tužitelju daje ovlast naložiti tužitelju da učini javno dostupnima određene podatke, a propisivanje financijskih uvjeta pod kojima će tužitelj pružati svoju uslugu zasigurno se ne može podvesti pod »učiniti javno dostupnim određene podatke«. Stoga, propisivanje instrumenata osiguranja plaćanja, rokova plaćanja novčanih obveza postupaka i rokova naplate potraživanja, tuženik izravno ulazi u područje obvezno pravnih odnosa između operatora sa značajnom tržišnom snagom kao prodavatelja usluga, i operatora korisnika kao kupaca istih. Na taj način tuženik utvrđuje sadržaj financijskih uvjeta, pod kojima je operator sa značajnom tržišnom snagom ovlašten pružati usluge, odnosno regulira njegovo financijsko poslovanje, iako navedeno nije dio njegovih ovlasti, niti može biti sadržaj obveze transparentnosti iz članka 58. ZEK-a. Ne samo što je pozivajući se na članak 58. ZEK-a, tuženik tužitelju odredio obveze koje su mu temeljem ove odredbe nije bio ovlašten odrediti, nego je pritom postupio protivno Zakonu o obveznim odnosima (»Narodne novine« 35/05., 41/08.) i Zakonu o financijskom poslovanju predstečajnoj nagodbi (»Narodne novine« 108/12., 144/12. i 81/13.). Nadalje, u tužbi upućuje na odredbu članka 171. Zakona o obveznim odnosima te odredbe Zakona o financijskom poslovanju i predstečajnoj nagodbi te detaljno obrazlaže zašto smatra da je postupanje tuženika protivno navedenim zakonima. Posebno napominje da tuženik odlukom, protivno odredbi članka 171. ZOO-a definirao obvezu tužitelja uračunavanje ispunjenja vršiti isključivo vodeći se kriterijem reda kako je koja obveza dospjela za ispunjenje. Na ovaj je način tuženik tužitelju odredio obvezu koja je protivno ZOO-u, budući da tužitelj neće biti ovlašten red uračunavanja definirati sporazumom s operatorom, niti će operator biti ovlašten odrediti red uračunavanja svojom izjavom najkasnije prilikom ispunjenja. Upućuje na činjenicu da je u 2012. godini donesen Zakon o financijskom poslovanju i predstečajnoj nagodbi radi usklađivanja hrvatskog zakonodavstva s direktivom Europskog parlamenta i Vijeća europske unije o borbi protiv kašnjenja u komercionalnim plaćanjima (2011/7/EU; dalje u tekstu Direktiva) koje su članice Europske unije bile obvezne implementirati u svoja nacionalna gospodarstva do 16. veljače 2013. Slijedom teksta spomenute Direktive članak 11. stavak 3. ZFPPN-a presumira da između poduzetnika postoji rok plaćanja od 30 dana ukoliko nešto drugo nije dogovoreno. Odluka tuženika predviđa rok od 60 dana za dospijeća plaćanja računa i dodatan rok od 30 dana od dana dospijeća, nakon kojeg je tužitelj ovlašten pokrenuti postupak naplate potraživanja odnosno privremeno obustaviti pružanje usluge. Iz ovoga se može zaključiti da se odlukom de facto rok dospijeća plaćanja za operatore korisnike određuje u trajanju od 90 dana. Stoga time što je odlukom ušao u područje regulacije ZFPPN-a tuženik je prekoračio svoje ovlasti kako su mu one dodijeljene člankom 5. stavkom 1. i člankom 12. ZEK-a. Nadalje, smatra da je sukladno članku 98. stavku 5. Zakona o općem upravnom postupku (»Narodne novine« 47/09.) tuženik bio obrazložiti odluku u dijelu propisivanja financijskih uvjeta poslovanja tužitelja. Međutim iz odluke nije vidljivo koje su to okolnosti koje opravdavaju svaku od propisanih obveza, pa mu je onemogućeno u potpunosti ostvariti pravo na žalbu, odnosno upravnu tužbu, budući da nije upoznat s razlozima donošenja odluke. Na taj način tuženik je postupio protivno odredbama članka 98. stavka 5. Zakona o općem upravnom postupku i članka 20. stavka 3. ZEK-a. Pri tome tužitelj ukazuje na Odluku Ustavnog suda Republike Hrvatske broj: U-I-284/94 od 13. studenog 1996. (»Narodne novine« 103/96) u kojoj je upravo potvrđeno da nedostatak obrazloženja odluka predstavlja uskraćivanje stranci prava na žalbu. Nadalje, Odluka nije u skladu niti s odredbom članka 56.