 uključujući i porezne prijave za 2010. godinu«.
278. Kad je riječ o prethodno navedenim činjenicama, u prvostupanjskoj presudi Županijskog suda u Zagrebu utvrđeno je da su one nesporne:
»U odnosu na djelo pod točkom 2. izreke presude nesporno je utvrđeno ... da su zaključeni Ugovori o savjetodavnim uslugama između društava s Cipra i društva Xenoplast & Shipping AG iz Švicarske i to 03. lipnja 2009. godine Ugovor o savjetodavnim uslugama između društava Ceroma Holdings Limited, Cipar i XenopIast & Shipping AG, Švicarska, a 04. lipnja 2009. godine Ugovor o savjetodavnim i drugim uslugama između društava Hangarn Oil Products Trading Ltd., Cipar i Xenoplast & Shipping AG, Švicarska, nakon čega je 17. lipnja 2009. godine društvo Hangarn Oil Products Trading Ltd., Cipar na račun društva Xenoplast & Shipping AG iz Švicarske uplatilo iznos od 2,600.000,00 eura, a društvo Ceroma Holdings Limited, Cipar na račun društva Xenoplast & Shipping AG, Švicarska, iznos od 2,400.000,00 eura.«
5) Subordinirani kredit odobren društvu DIOKI Holding AG iz Švicarske (rujan 2009.)
279. U rujnu 2009. godine tvrtka Xenoplast-Švicarska odobrila je tvrtki DIOKI-Švicarska, u vlasništvu Roberta Ježića, subordinirani kredit u iznosu od 4.431.351,41 eura, koja je sredstva ta tvrtka koristila u poslovanju.
U međuvremenu je došlo i do pripajanja tvrtke Xenoplast-Švicarska tvrtki DIOKI-Švicarska, koja je postala pravni sljednik trgovačkog društva Xenoplast-Švicarska (v. točku 262.1.).
280. U restoranu Marcellino u Zagrebu došlo je 19. listopada 2009. do sastanka koji su zabilježile postavljene kamere. Tamo su se prvo našli Robert Ježić i podnositelj, a nešto kasnije došao je i Z. T. Hernadi.
6) Raskid ugovora o savjetodavnim i drugim uslugama od 4. lipnja 2009. (prosinac 2009.)
281. Preostali dogovoreni iznos od pet milijuna eura nikada nije isplaćen na račun društva Xenoplast-Švicarska jer je u prosincu 2009. godine došlo do raskida ugovora o savjetodavnim i drugim uslugama od 4. lipnja 2009.
282. Iz dopisa od 14. prosinca 2009. upućenog tvrtki Xenoplast-Švicarska proizlazi da je tvrtka Ceroma-Cipar – u odnosu na ugovor od 4. lipnja 2009. – inzistirala »na raskidu prethodno spomenutog ugovora uz izjavu da ugovorne strane nemaju nikakvih međusobnih obveza« (list 2.357 spisa).
282.1. Iz dopisa od 14. prosinca 2009. upućenog tvrtki Xenoplast-Švicarska proizlazi da je tvrtka Hangarn Oil-Cipar raskinula ugovor od 4. lipnja 2009. uz napomenu »da sva plaćanja koja su izvršena na temelju tog Ugovora u potpunosti pokrivaju Vaš rad na temelju tog Ugovora« (list 2.361 spisa).
283. Sukladno tome, transakcija od preostalih pet milijuna eura nikada nije realizirana. Taj preostali novčani iznos Robertu Ježiću nikada nije isplaćen.
284. Zaključno, iz činjeničnog opisa događaja, onako kako su ga pravomoćno utvrdili nadležni sudovi i kako proizlazi iz spisa predmeta, podnositelj nikada nije osobno primio nikakav novčani iznos iz dogovorene transakcije (prvih pet milijuna eura primio je Robert Ježić i nikada ih nije proslijedio podnositelju, a drugih pet milijuna eura nikada nikome nisu ni isplaćeni).
IV. PRAKSA VRHOVNOG SUDA (KAZNENO DJELO PRIMANJA MITA)
1) O društvenoj opasnosti korupcijskog djela primanja mita
285. Primanje mita je klasični korupcijski delikt poznat i pod nazivom pasivno podmićivanje. U članku 347. stavku 1. KZ-a/97 sadržano je kazneno djelo pravog pasivnog podmićivanja (Novoselec, P. /ur./: Posebni dio kaznenog prava, 1. izdanje, Pravni fakultet u Zagrebu, Zagreb 2007., str. 409. – 412.).
286. Primanje mita iz članka 347. KZ-a/97 pripada skupini kaznenih djela protiv službene dužnosti iz Glave XXV. KZ-a/97. Cjelokupni tekst članka 347. KZ-a/97 naveden je u točki 193. obrazloženja ove odluke. Na ovom se mjestu ponavljaju samo dijelovi članka 347. stavka 1. i stavka 4. KZ-a/97, koji su mjerodavni za slučaj INA-MOL:
»Primanje mita
Članak 347.
(1) Službena ili odgovorna osoba koja zahtijeva ili primi dar ili kakvu drugu korist, ili koja primi obećanje dara ili