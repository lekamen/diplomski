81 09.09.2016 Odluka o izmjenama i dopunama Odluke o Uredu predsjednice Republike Hrvatske
PREDSJEDNICA REPUBLIKE HRVATSKE
1820
Na temelju odredbe članka 106. Ustava Republike Hrvatske (»Narodne novine«, broj 56/90, 135/97, 113/00, 28/01, 76/10 i 5/14 – Odluka Ustavnog suda Republike Hrvatske), donosim
ODLUKU
O IZMJENAMA I DOPUNAMA ODLUKE O UREDU PREDSJEDNICE REPUBLIKE HRVATSKE
Članak 1.
U Odluci o Uredu predsjednice Republike Hrvatske (»Narodne novine«, broj 20/15), u članku 4. stavak 1. mijenja se i glasi:
»Za potrebe koordinacije i upravljanja poslovima iz članka 2. ove Odluke, u Uredu se imenuju sljedeći državni dužnosnici:
– predstojnik Ureda;
– pročelnik Kabineta Predsjednice Republike;
– savjetnici Predsjednice Republike;
– glavni tajnik Ureda;
– šef Protokola;
– glasnogovornik Ureda.«.
Članak 2.
U članku 7. stavak 2. mijenja se i glasi:
»Kolegij Predsjednice stalno je savjetodavno tijelo Predsjednice Republike kojeg čine predstojnik Ureda i pročelnik Kabineta Predsjednice Republike te druge osobe po pozivu Predsjednice Republike.«.
Članak 3.
Članak 10. mijenja se i glasi:
»Kabinet predstojnika Ureda obavlja administrativne, stručne i koordinacijske poslove za potrebe predstojnika Ureda, poslove unutarnje revizije, koordinira poslove koji nisu u djelokrugu drugih unutarnjih ustrojstvenih jedinica Ureda te obavlja ostale poslove po nalogu Predsjednice Republike i predstojnika Ureda.«.
Članak 4.
Članak 11. mijenja se i glasi:
»U Savjetničkom vijeću obavljaju se najsloženiji savjetodavni, stručni i administrativni poslovi za potrebe Predsjednice Republike, kao i za potrebe savjetnika Predsjednice Republike, a osobito: poslovi izrade stručnih analiza i podloga za provedbu utvrđene politike Predsjednice Republike, poslovi u svezi s pripremom i organizacijom posjeta Predsjednice Republike u zemlji i u inozemstvu te drugi poslovi po nalogu Predsjednice Republike i predstojnika Ureda.
Savjetničko vijeće čine savjetnici Predsjednice Republike iz članka 4. stavka 1. ove Odluke, a u okviru Savjetničkog vijeća ustrojavaju se sljedeći kabineti:
– Kabinet za obranu i nacionalnu sigurnost;
– Kabinet za vanjsku i europsku politiku;
– Kabinet za unutarnju politiku, odnose s Hrvatskim saborom i Vladom Republike Hrvatske;
– Kabinet za gospodarstvo;
– Kabinet za društvene djelatnosti.«.
Članak 5.
Članak 12. mijenja se i glasi:
»Kabinet za obranu i nacionalnu sigurnost obavlja poslove izrade stručnih materijala i priprema iz područja nacionalne sigurnosti; poslove vezane uz praćenje rada tijela sigurnosno-obavještajnog sustava Republike Hrvatske u pogledu zaštite i ostvarivanja Ustavom Republike Hrvatske utvrđenih ljudskih prava i temeljnih sloboda; obavlja stručno-tehničke poslove iz vojno-obrambenog područja koji su potrebni u ostvarivanju Ustavom i zakonom utvrđenih ovlasti Predsjednice Republike, a osobito priprema odluke, zapovijedi i druge akte iz područja obrane koje donosi Predsjednica Republike, priprema odluke iz područja vojnih odlikovanja i priznanja koje donosi Predsjednica Republike; priprema mišljenja na akte predložene od Vlade Republike Hrvatske, Ministarstva obrane odnosno Glavnog stožera Oružanih snaga Republike Hrvatske, vodi evidencije odluka Predsjednice Republike iz područja obrane i nacionalne sigurnosti; razmatra zakone i druge propise iz područja obrane i nacionalne sigurnosti, izvješćuje Predsjednicu Republike o provedbi njezinih stavova, zaključaka i odluka iz područja obrane i nacionalne sigurnosti te obavlja poslove pismene i usmene korespondencije s tijelima državne vlasti u pitanjima iz svoje nadležnosti.
Pored poslova iz stavka 1. ovoga članka, Kabinet za obranu i nacionalnu sigurnost skrbi o propisanim ceremonijalnim poslovima Predsjednice Republike kao vrhovne zapovjednice Oružanih snaga Republike Hrvatske, obavlja poslove organizacije i pripreme programa aktivnosti Predsjednice Republike u navedenim područjima, vodi potrebne evidencije o svim djelatnim vojnim osobama koje obnašaju svoju dužnost u Uredu.