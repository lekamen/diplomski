118 28.10.2015 Odluka Ustavnog suda Republike Hrvatske broj: U-IIIA-528/2014. od 17. rujna 2015.
USTAVNI SUD REPUBLIKE HRVATSKE
2242
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji su ustavnom tužbom pokrenule Veselka Vudrag iz Solina i Cela Aljinović iz Žrnovnice, koje zastupa Marija Brčić, odvjetnica u Splitu, na sjednici održanoj 17. rujna 2015. jednoglasno je donio
ODLUKU
I. Ustavna tužba se usvaja.
II. Visoki trgovački sud Republike Hrvatske dužan je donijeti odluku u predmetu koji se vodi pred tim sudom pod poslovnim brojem Pž-4427/15 u najkraćem mogućem roku, ali ne duljem od dvanaest (12) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositeljicama ustavne tužbe određuje se primjerena naknada zbog povrede prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), i to:
Veselki Vudrag iz Solina, Sv. Nikole 63, u iznosu od 17.100,00 kn;
Celi Aljinović iz Žrnovnice, Hrvatskih velikana 67, u iznosu od 17.100,00 kn;
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositeljice su na temelju članka 27. Zakona o sudovima (»Narodne novine« broj 150/05., 16/07., 113/08., 153/09., 116/10. i 27/11.) 20. prosinca 2011. podnijele zahtjev za zaštitu prava na suđenje u razumnom roku Visokom trgovačkom sudu Republike Hrvatske (u daljnjem tekstu: Visoki trgovački sud), zbog dugotrajnosti postupka koji se u parničnom predmetu broj: P-2032/05 vodio pred Trgovačkim sudom u Splitu.
Visoki trgovački sud se rješenjem broj: Pzp-162/10-7 od 12. prosinca 2013. oglasio nenadležnim i predmet ustupio Ustavnom sudu Republike Hrvatske na daljnji postupak, budući da je utvrdio kako je spis u povodu revizije dostavljen Vrhovnom sudu Republike Hrvatske (u daljnjem tekstu: Vrhovni sud).
Zahtjev podnositeljica za zaštitu prava na suđenje u razumnom roku smatra se ustavnom tužbom, podnesenom na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon).
I. ČINJENICE VAŽNE ZA USTAVNOSUDSKI POSTUPAK
2. Ustavni sud u postupku pokrenutom primjenom članka 63. Ustavnog zakona, na temelju navoda ustavne tužbe te uvida u spis predmeta Trgovačkog suda u Splitu (u daljnjem tekstu: prvostupanjski sud) broj: P-2032/05 utvrdio je pravno relevantne činjenice za odlučivanje o povredi prava zajamčenog člankom 29. stavkom 1. Ustava.
Podnositeljice (1., 16. – tužiteljice u parničnom postupku) su zajedno sa drugih 16 tužitelja podnijele prvostupanjskom sudu 30. prosinca 2005. tužbu protiv Dalme d.d., Hrvatskog fonda za privatizaciju i Republike Hrvatske, radi: I. utvrđenja ništavim odluke upravnog odbora o pretvorbi poslovnog sustava Dalma Holding u dioničko društvo, utvrđenja ništavim rješenja Hrvatskog fonda za privatizaciju od 10. prosinca 1993. o davanju suglasnosti na provedbu pretvorbe Dalma Holdinga u dioničko društvo, II. utvrđenja ništavim upisa promjene vlasnika/osnivača Dalma Transporta d.d. u sudski registar, III. utvrđenja da je Dalma d.d. nastala u postupku pretvorbe Poslovnog sustava Dalma Holdinga kao pravni sljednik Dalma Holdinga i Dalma Transporta d.d. spajanjem njihovih temeljnih kapitala, te IV. radi isplate plaće u iznosima pobliže navedenim u tužbi.
Tužbom je također zatraženo izdavanje privremene mjere zabranom 1. tuženiku otuđenja,