 opskrbljivača i pružati mu stručnu podršku i pomoć u postupku promjene opskrbljivača.
(3) Komunikacija između novog opskrbljivača, operatora sustava i postojećeg opskrbljivača u postupku promjene opskrbljivača provodi se isključivo putem sučelja za razmjenu podataka.
III. ZAHTJEV ZA SKLAPANJE NOVOG UGOVORA O OPSKRBI ZA KRAJNJE KUPCE IZ KATEGORIJE KUĆANSTVO
Članak 6.
(1) Nakon što se krajnji kupac odlučio za novog opskrbljivača, podnosi mu zahtjev za sklapanje novog ugovora o opskrbi.
(2) Zahtjev za sklapanje novog ugovora o opskrbi osobito sadrži:
– podatke o krajnjem kupcu (ime i prezime, osobni identifikacijski broj (OIB), adresa i broj fiksnog/mobilnog telefona), a za zajedničku potrošnju podatke o predstavniku suvlasnika, upravitelju ili osobi koju su korisnici zajedničke potrošnje ovlastili za zastupanje prema trećim osobama (ime i prezime, osobni identifikacijski broj (OIB), adresa i broj fiksnog/mobilnog telefona odnosno naziv pravne osobe, osobni identifikacijski broj (OIB), adresa i broj fiksnog/mobilnog telefona),
– podatke o obračunskom mjernom mjestu (broj i adresa obračunskog mjernog mjesta),
– podatak o jedinstvenoj oznaci tarifnog modela novog opskrbljivača,
– podatke o stanju brojila obračunskog mjernog mjesta za koje je zatražena promjena opskrbljivača i datum očitanja,
– odredbu kojom krajnji kupac potvrđuje da je upoznat s uvjetima ugovora o opskrbi, pravilima o promjeni opskrbljivača, važećim uvjetima opskrbljivača za opskrbu električnom energijom te općim uvjetima za korištenje mreže i opskrbu električnom energije,
– ovlaštenje krajnjeg kupca operatoru sustava za raskid ugovora o opskrbi s postojećim opskrbljivačem,
– ovlaštenje novom opskrbljivaču da za krajnjeg kupca obavlja sve radnje vezane uz postupak promjene opskrbljivača,
– očekivani dan početka primjene novog ugovora o opskrbi,
– trajanje ugovora o opskrbi, uvjete za obnavljanje i raskid ugovora o opskrbi ili prestanak pružanja usluga.
(3) Ovlaštenje iz stavka 2. podstavka 7. ovoga članka posebno se odnosi na pravo novog opskrbljivača da od operatora sustava pribavi mjerne podatke o potrošnji električne energije s obračunskog mjernog mjesta krajnjeg kupca, krivulju opterećenja sukladno propisima kojima se uređuje primjena nadomjesnih krivulja opterećenja te oznaku karakteristične skupine kupaca za razdoblje do 12 mjeseci koji prethode početku postupka promjene opskrbljivača, a koje je operator sustava dužan dati odnosno staviti na raspolaganje novom opskrbljivaču.
(4) Očekivani dan početka primjene novog ugovora o opskrbi iz stavka 2. podstavka 8. ovoga članka ne može biti duži od 60 dana od dana podnošenja zahtjeva za sklapanje novog ugovora o opskrbi.
Članak 7.
(1) Danom zaprimanja urednog zahtjeva za sklapanje novog ugovora o opskrbi započinje postupak promjene opskrbljivača.
(2) Potpisivanjem zahtjeva za sklapanje novog ugovora o opskrbi krajnji kupac prihvaća sve odredbe u zahtjevu za sklapanje novog ugovora o opskrbi, pravila o promjeni opskrbljivača, uvjete opskrbljivača za opskrbu električnom energijom te opće uvjete za korištenje mreže i opskrbu električnom energijom.
(3) Novi opskrbljivač dužan je krajnjem kupcu prilikom potpisivanja zahtjeva iz stavka 1. ovoga članka uručiti uvjete opskrbljivača za opskrbu električnom energijom, kao i tarifni model i/ili komercijalne uvjete koji su predmet ugovora, što krajnji kupac potvrđuje svojim potpisom na zahtjevu za sklapanje novog ugovora o opskrbi.
IV. PROVJERA USKLAĐENOSTI PODATAKA O KRAJNJEM KUPCU IZ KATEGORIJE KUĆANSTVO I OBRAČUNSKOM MJERNOM MJESTU
Članak 8.
Novi opskrbljivač dužan je u roku od dva radna dana od dana zaprimanja urednog zahtjeva za sklapanje novog ugovora o opskrbi dostaviti operatoru sustava zahtjev za provjeru usklađenosti podataka koji sadrži:
– ime i prezime, osobni identifikacijski broj (OIB), adresu i broj fiksnog/mobilnog telefona krajnjeg kupca,
– broj i adresu obračunskog mjernog mjesta krajnjeg kupca,
– jedinstvenu oznaku tarifnog modela iz članka 6. stavka 2.