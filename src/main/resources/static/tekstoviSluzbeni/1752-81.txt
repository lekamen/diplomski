 mjeri su zadržana pitanja koja su određivala pravo Republike Hrvatske kao i u prvotnom Dioničarskom ugovoru, tako da odlukom o izmjenama Vlada Republike Hrvatske nije dovedena u neravnopravan položaj, već je zadržala gotovo isti položaj kao i kada je imala gotovo 75% vlasništva INA-e. U skladu s tim, važno je istaknuti kako su ugovorne odredbe ove dopune u najvećoj mogućoj mjeri zaštitile interese Republike Hrvatske, a mogućnost dodatnih izmjena i promjena istih bila je onemogućena zbog postojanja prvog ugovora o međusobnim odnosima koji je potpisan u srpnju 2003. godine i koji je definirao vrlo široka prava MOL-a Hungarian oil and gas plc, a koja uvelike prevazilaze ekvivalent vlasništva koje je toga trenutka posjedovao strateški partner MOL Hungarian oil and gas plc.«
244. Kad je riječ o Glavnom ugovoru o plinskom poslovanju od 30. siječnja 2009., Istražno povjerenstvo zauzelo je stajalište da taj ugovor »treba razmatrati u kontekstu ograničenja postavljenih Ugovorom o međusobnim odnosima dioničara iz 2003. g.«. Utvrdilo je da je plinsko poslovanje bilo »i predmetom razmatranja bivše Vlade Republike Hrvatske koja je u strateškim odrednicama i određenjima modaliteta restrukturiranja iz 2001. godine predlagala izdvajanje plinskog poslovanja, a što obuhvaća PSP Okoli i tvrtku Prirodni plin d.o.o.«. Na kraju je pozitivnim ocijenilo Prve izmjene i dopune Glavnog ugovora o plinskom poslovanju od 16. prosinca 2009. (v. točku 240.):
»9. ... Na dodacima ugovora i pripadajućim aneksima pregovaralo je Ministarstvo gospodarstva, te je u skladu s istim provedena kupnja skladišta plina Okoli (PSP Okoli), te se odredilo ka kupnji tvrtke Prirodni plin d.o.o. Kako su trenutni uvjeti na tržištu bili izrazito nepovoljni, Vlada Republike Hrvatske je zajedno s MOL-om potpisala Prvi dodatak Glavnom plinskom ugovoru koji u svojoj naravi predstavlja odgodu kupnje tvrtke Prirodni plin d.o.o., te definira uvjete koji će omogućiti poslovanje ove tvrtke na ‘pozitivnoj nuli’ što je bilo jedino ekonomski i financijski razborito odlučivanje kako bi se u što manjoj mjeri ‘rasteretili’ troškovi i fiskalne implikacije koje proizlaze iz kupnje ove tvrtke.«
245. Istražno povjerenstvo je za dva ugovora od 30. siječnja 2009. na kraju Izvješća zaključilo:
»10. ... Iz dokumentacije i iskaza svjedoka nedvojbeno je da je za pregovore s MOL-om Hungarian oil and gas plc i za pripremu izmjena i dopuna prvog Dioničarskog ugovora i Ugovora o plinskom poslu Vlada Republike Hrvatske na sjednici u veljači 2008. g. imenovala povjerenstvo u sastavu: ..., da se Povjerenstvo sastalo dva puta te da su u radu tog Povjerenstva, osim imenovanih članova sudjelovali i stručni suradnici Ministarstva gospodarstva, a nitko drugi od članova Vlade.
Iz dokumentacije i iskaza svjedoka također proizlazi da je odluke o Izmjenama i dopunama Dioničarskog ugovora donijela Vlada Republike Hrvatske, temeljem referata tadašnjeg potpredsjednika Vlade i ministra gospodarstva Damira Polančeca, a na prijedlog tadašnjeg premijera Ive Sanadera.
Također proizlazi da cjelovita dokumentacija i tekstovi ugovora sa svim dodacima nisu prošli redovitu proceduru za donošenje odluka na sjednicama Vlade Republike Hrvatske te da uz prijedloge ugovora nije prezentirana analiza o preuzimanju dugova i njihovoj implikaciji na državni proračun, kao ni posljedice koje proizlaze iz promjene upravljačke strukture u INA-i.«
5) Arbitražni postupci između Republike Hrvatske i MOL-a (2013. i 2014.)
246. Prema podacima koje je na zahtjev Ustavnog suda dostavilo Ministarstvo gospodarstva dopisom klase: 018-01/15-01/02, ur. broja: 526-01/15-03 od 15. srpnja 2015., Republika Hrvatska stranka je u dva arbitražna postupka vezana uz odnose INA-e i MOL-a.
Prvi arbitražni postupak pokrenuo je 26. studenoga 2013. MOL (tužitelj) protiv Republike Hrvatske (tuženika) pred Međunarodnim centrom za rješavanje investicijskih sporova (International Center for Settlement of Investment Disputes) u Washingtonu, SAD, radi neispunjavanja obveza