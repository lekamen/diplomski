37 22.04.2016 Pravilnik o standardnim operativnim postupcima za pružanje pomoći nižoj hijerarhijskoj razini od strane više razine sustava civilne zaštite u velikoj nesreći i katastrofi
DRŽAVNA UPRAVA ZA ZAŠTITU I SPAŠAVANJE
1005
Na temelju članka 52. stavka 5. Zakona o sustavu civilne zaštite (»Narodne novine«, broj 82/15), ravnatelj Državne uprave za zaštitu i spašavanje donosi
PRAVILNIK
O STANDARDNIM OPERATIVNIM POSTUPCIMA ZA PRUŽANJE POMOĆI NIŽOJ HIJERARHIJSKOJ RAZINI OD STRANE VIŠE RAZINE SUSTAVA CIVILNE ZAŠTITE U VELIKOJ NESREĆI I KATASTROFI
1. UVOD
Članak 1.
Ovim Pravilnikom uređuju se postupci za utvrđivanje stanja nužnosti na temelju kojih, u slučaju kada se utvrdi da lokalni spasilački kapaciteti nisu dostatni, niža hijerarhijska razina sustava civilne zaštite može višoj razini sustava civilne zaštite sukladno načelu solidarnosti uputiti zahtjev kojim se traži pomoć u otklanjanju posljedica velike nesreće i katastrofe.
Članak 2.
Hijerarhijske razine sustava civilne zaštite su:
1. lokalna razina (jedinice lokalne samouprave)
2. područna (regionalna) razina (županije i Grad Zagreb)
3. državna razina.
2. STANDARDNI OPERATIVNI POSTUPAK ZA TRAŽENJE POMOĆI
Članak 3.
(1) U slučaju velike nesreće, isključivo u slučaju kada su prethodno upotrijebljene sve sposobnosti operativnih snaga sustava civilne zaštite i iskorišteni svi raspoloživi kapaciteti ili ako su oni nedostatni za učinkovitost spašavanja na nižoj razini sustava civilne zaštite ta razina višoj hijerarhijskoj razini sustava civilne zaštite upućuje zahtjev kojim traži pomoć.
(2) Nakon provedenog postupka sagledavanja poduzetih operativnih aktivnosti sustava civilne zaštite na nižoj hijerarhijskoj razini sustava civilne zaštite u velikoj nesreći, stožer civilne zaštite donosi zaključak kojim se utvrđuje kako su upotrijebljene sve raspoložive snage i drugi kapaciteti sustava civilne zaštite ili kako su sve poduzete mjere i aktivnosti sustava civilne zaštite nedostatne, uzimajući u obzir sve prethodno formalno utvrđene potrebe za učinkovito spašavanje te će uputiti zahtjev kojim traži pomoć.
(3) Načelnik stožera civilne zaštite, po pribavljenoj prethodnoj suglasnosti izvršnog tijela, zahtjev za traženje pomoći iz stavka 1. ovog članka šalje višoj hijerarhijskoj razini sustava civilne zaštite prema načelnom sadržaju iz obrasca u prilogu 3., koji je sastavni dio ovog Pravilnika.
Članak 4.
(1) Zahtjev kojim se traži pomoć podnosi se samo u izvanrednim situacijama kada se analizom svih poduzetih operativnih aktivnosti sustava civilne zaštite na nižoj hijerarhijskoj razini sustava civilne zaštite u velikoj nesreći utvrdi stvarno stanje spremnosti kapaciteta sustava prema sljedećim kriterijima:
– stvarni manjak u potrebnim operativnim kapacitetima za učinkovito spašavanje u slučaju velike nesreće i katastrofe,
– izraženim velikim nedostatcima u osposobljenosti ili opremljenosti te kompetencijama/stručnosti operativnih snaga koji značajno umanjuju njihovu operativnu spremnost za uspješno djelovanje u velikoj nesreći, koje se utvrđuju po svakoj komponenti sustava i zapisnički konstatiraju,
– kao zamjena lokalno angažiranih operativnih snaga nakon 24 sata njihovog besprekidnog djelovanja u velikoj nesreći, s time da se nakon odmora od 12 sati ponovo uključe u sanaciju posljedica izvanrednog događaja.
(2) Zahtjev kojim se traži pomoć koji nije u skladu s odredbama Zakona o sustavu civilne zaštite, odnosno kada nije izrađen sukladno stavku 1. ovog članka smatrat će se neosnovanim te kao pokušaj zlouporabe načela solidarnosti.
(3) Kada se utvrdi stanje iz stavka 2. ovog članka, viša hijerarhijska razina sustava civilne zaštite odbit će zahtjev kojim niža hijerarhijska razina sustava civilne zaštite traži pomoć, o čemu će odmah obavijestiti središnje tijelo državne uprave nadležno za poslove civilne zaštite.
(4) Niža hijerarhijska razina koja je zatražila pomoć i istu dobila, obvezna je sa svojim operativnim snagama sustava civilne zaštite nastaviti s djelovanjem na sanaciji