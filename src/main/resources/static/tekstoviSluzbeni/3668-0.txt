38 25.04.2016 Poslovnik o održavanju elektroničke sjednice
DRŽAVNOODVJETNIČKO VIJEĆE
1017
Na temelju članka 152. u vezi s člankom 155. Zakona o državnom odvjetništvu (»Narodne novine«, broj 76/09, 153/09, 116/10, 145/10, 57/11, 130/11, 72/13, 148/13, 33/15 i 82/15) Državnoodvjetničko vijeće (u daljnjem tekstu: Vijeće) na 22. sjednici održanoj 13. travnja 2016. donijelo je
POSLOVNIK
O ODRŽAVANJU ELEKTRONIČKE SJEDNICE
Članak 1.
(1) Sjednica Vijeća može se održati elektroničkim putem (elektronička sjednica).
(2) Elektronička sjednica može se održati pod uvjetom da je najmanje 6 članova Vijeća putem elektroničke pošte ili na drugi odgovarajući način Tajništvu Državnoodvjetničkog vijeća potvrdilo primitak poziva za održavanje elektroničke sjednice.
Članak 2.
(1) U slučaju da se bilo koji član Vijeća ne složi s načinom održavanja sjednice na način iz članka 1. ovog Poslovnika dužan je o tome bez odgađanja uz obrazloženje razloga neslaganja, a najkasnije u roku od 24 sata od potvrde primitka poziva, elektroničkim putem izvijestiti predsjednika Vijeća. U tom slučaju sjednica će se održati redovnim putem.
(2) Ukoliko se ostvare pretpostavke iz stavka 2. članka 1. ovog Poslovnika i ukoliko, u roku i na način iz prethodnog stavka ovog članka, niti jedan član Vijeća ne iskaže svoje protivljenje održavanju elektroničke sjednice, ista će se održati sukladno odredbama ovog Poslovnika.
Članak 3.
Na elektroničkoj sjednici Vijeće može donositi odluke iz svoje nadležnosti, osim odluka o imenovanjima i razrješenjima zamjenika državnih odvjetnika, imenovanjima i razrješenjima županijskih i općinskih državnih odvjetnika, o stegovnoj odgovornosti zamjenika državnih odvjetnika, o raspisivanju izbora za članove Vijeća iz redova zamjenika državnih odvjetnika i o prigovorima na ocjenu obnašanja državnoodvjetničke dužnosti. Ne elektroničkoj sjednici ne mogu se donositi, mijenjati niti dopunjavati poslovničke odredbe.
Članak 4.
(1) Kod održavanja elektroničke sjednice, članovi Vijeća dužni su se na svaku točku dnevnoga reda zasebno očitovati na način da se u poruci elektroničke pošte navede broj točke dnevnog reda o kojoj se izjašnjavaju uz navođenje »za« ili »protiv«, bez dodatnog obrazlaganja glasovanja. U slučaju da u roku od pet (5) radnih dana od zaprimanja potvrde primitka poziva za elektroničku sjednicu ne stigne nikakav odgovor člana Vijeća koji je potvrdio primitak poziva za elektroničku sjednicu, smatrati će se da je taj član Vijeća glasao »za«.
(2) O elektroničkoj sjednici sastavlja se zapisnik kojem se priključuju i ispisi poruka elektroničke pošte članova Vijeća iz stavka 1. ovog članka.
(3) Zapisnik se verificira na prvoj sljedećoj redovnoj sjednici Vijeća.
Članak 5.
Ovaj Poslovnik stupa na snagu osmog dana od dana njegove objave u »Narodnim novinama«.
Broj: DOV-52/2016. Zagreb, 13. travnja 2016.
Predsjednik Državnoodvjetničkog vijeća Dražen Jelenić, v. r.
