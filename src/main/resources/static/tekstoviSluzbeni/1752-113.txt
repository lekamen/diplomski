Postojanje javnog interesa trebalo bi se u sudskim postupcima ispitivati i utvrđivati primjenom tzv. »testa javnog interesa«. Taj test u načelu obuhvaća posebno strukturirani niz pitanja (koja variraju ovisno o predmetu sudskog postupka) na koja sud treba odgovoriti – po potrebi, i uz pomoć vještaka – da bi došao do zaključka o tome je li neka mjera ili neko postupanje bilo protivno javnom interesu. Za način provedbe tog testa referentni je pravni izvor presuda ESLJP-a James i drugi protiv Ujedinjenog Kraljevstva (presuda, 21. veljače 1986., zahtjev br. 8793/79, §§ 45. – 69.).
U slučaju INA-MOL nije proveden takav test javnog interesa. Da je proveden, u njemu bi Zakon o privatizaciji INA-e, kojim je Hrvatski sabor postavio granice interesa Republike Hrvatske u odnosu na INA-u (v. članak 10. tog zakona u točki 219.), nedvojbeno imao važno, ako ne i središnje mjesto (v. točke od 387. do 391.). Utvrđivanje je li djelovanje Vlade odnosno sklapanje spornih ugovora bilo protivno interesima Republike Hrvatske provedeno je u dokaznom postupku uobičajenim sudskim tehnikama dokazivanja u kaznenom postupku. Stoga je i zaključak Županijskog suda u Zagrebu o »povredi vitalnog gospodarskog interesa Republike Hrvatske« koju je učinila Vlada u osnovi rezultat slobodne sudačke ocjene dokaza provedenih u okviru kaznenog postupka.
386. Pitanje koje se u vezi s interesom Republike Hrvatske otvara u ovom ustavnosudskom postupku proizlazi iz osobitih i specifičnih okolnosti slučaja INA-MOL, a može se formulirati ovako:
– jesu li sudovima kod donošenja ocjene o protivnosti interesima Republike Hrvatske Prve izmjene dioničarskog ugovora INA-MOL i Glavnog ugovora o plinskom poslovanju od 30. siječnja 2009. bile postavljene granice s obzirom na normativni okvir unutar kojega je došlo do sklapanja tih ugovora?
387. Ustavni sud ponovo podsjeća da je slučaj INA-e osobit po tome što je njezina privatizacija uređena posebnim Zakonom o privatizaciji INA-e, koji je donio Hrvatski sabor, najviše zakonodavno i predstavničko tijelo građana (v. točku 219.). Svaki zakon, pa i taj, po naravi stvari teži ostvarenju određenih ciljeva vezanih uz javni interes.
388. U Izvješćima Hrvatskog sabora broj: 326 od 26. ožujka 2002. prikazan je Prijedlog Zakona o privatizaciji INA-e i rasprava koja je o tom prijedlogu vođena u prvom čitanju na 20. sjednici 4. saziva Hrvatskog sabora (veljača – ožujak 2002.). Prvo su prikazane okolnosti i stanje INA-e u trenutku kad je taj zakon predložen (str. 21.):
»Od osamostaljenja Hrvatske 1990. godine do danas INA je prošla procese pravnog i financijskog restrukturiranja, a upravo je završeno i poslovno restrukturiranje. Novo rukovodstvo INE, koje je stupilo na dužnost u ožujku 2000. godine, pokrenulo je aktivnosti na provedbi poslovnog restrukturiranja kako bi INA, kao vertikalno integrirana naftna kompanija, u svim svojim djelatnostima (core business), povećala konkurentnost na tržištu. Sve druge djelatnosti, koje su servisne ili uslužne djelatnosti, izdvajaju se iz INE d.d. u društva s ograničenom odgovornošću. Također se izdvajaju u samostalna trgovačka društva i neki poslovi i proizvodnje, koje će moći, radi svog specifičnog položaja na tržištu, biti prilagodljivije i uspješnije nego u velikom sustavu INE.
U 2001. godini izdvojena je djelatnost trgovine i transporta prirodnog plina u trgovačko društvo PLINACRO d.o.o. U 2001. godini izdvojena je i djelatnost trgovine ukapljenim naftnim plinom u trgovačko društvo PROPLIN. U 2002. godini započelo je poslovati trgovačko društvo Sektor tehničkih servisa (STSI), a obavljene su i sve pripreme za samostalan rad Maziva Zagreb.
Danas je INA d.d. profilirana kao vertikalno integrirana naftna kompanija koja je po svojim djelatnostima, organizacijom i pravnim sustavom usporediva s drugim ‘nacionalnim’ naftnim kompanijama u Europi (MOL, OMV, ENI).
Temeljni kapital INE d.d. je podijeljen u 10.000.000 redovitih dionica kojih je nominalna cijena 900 kuna. Akumulirani gubitak na temeljnom kapitalu