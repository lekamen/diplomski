61 06.07.2016 Naputak o dopuni Naputka o načinu provođenja mjera kontrole zdravlja životinja propisanih Naredbom o mjerama zaštite životinja od zaraznih i nametničkih bolesti i njihovom financiranju od 1. travnja do 31. prosinca 2016. godine
MINISTARSTVO POLJOPRIVREDE
1559
Na temelju članka 17. stavka 5. Zakona o veterinarstvu (»Narodne novine«, br. 82/2013 i 148/2013), ministar poljoprivrede donosi
NAPUTAK
O DOPUNI NAPUTKA O NAČINU PROVOĐENJA MJERA KONTROLE ZDRAVLJA ŽIVOTINJA PROPISANIH NAREDBOM O MJERAMA ZAŠTITE ŽIVOTINJA OD ZARAZNIH I NAMETNIČKIH BOLESTI I NJIHOVOM FINANCIRANJU OD 1. TRAVNJA DO 31. PROSINCA 2016. GODINE
Članak 1.
U Naputku o načinu provođenja mjera propisanih Naredbom o mjerama zaštite životinja od zaraznih i nametničkih bolesti i njihovom financiranju od 1. travnja do 31. prosinca 2016. godine (»Narodne novine«, broj 47/2016) u Dodatku I. iza naslova točke 11. dodaje se:
»Potrebno je pretražiti goveda podrijetlom iz Rumunjske, Bugarske ili treće zemlje:
a) ukoliko su starija od 30 mjeseci:
– pri redovnom klanju za ljudsku prehranu;
– kada su zaklana u okviru programa iskorjenjivanja bolesti, a ne pokazuju kliničke znakove bolesti;
b) ukoliko su starija od 24 mjeseca:
– kada pri ante mortem pregledu pokazuju znakove bolesti na temelju kojih se može posumnjati da su zaražena ili pokazuju fiziološke ili funkcionalne poremećaje, uključujući poremećaje središnjeg živčanog sustava;
– kada su zaklana iz nužde odnosno upućena na prisilno (hitno) klanje od strane veterinara nakon nesreće ili zbog ozbiljnih fizioloških ili funkcionalnih poremećaja, uključujući poremećaje središnjeg živčanog sustava;
– kada su uginula ili usmrćena na gospodarstvu, osim goveda usmrćenih u okviru suzbijanja epidemije odnosno iskorjenjivanja bolesti;
– kada su uginula ili usmrćena tijekom prijevoza ili u klaonici;
c) bez obzira na starost:
– goveda za koja se sumnja da su oboljela od goveđe spongiformne encefalopatije.
Troškovi provođenja mjera iz točaka (a) alineje druge, točaka (b) i (c) kao i nabava dijagnostičkih kitova i dijela potrošnog materijala iz točke (a) alineje prve podmiruju se iz državnog proračuna. Troškove provođenja laboratorijske pretrage iz točke (a) alineje prve snosi subjekt u poslovanju s hranom (klaonica).
Članak 2.
Ovaj Naputak stupa na snagu osmoga dana od dana objave u »Narodnim novinama«.
Klasa: 322-02/16-01/36
Urbroj: 525-10/0137-16-3
Zagreb, 17. lipnja 2016.
Ministar prof. dr. sc. Davor Romić, v. r.
