64 13.07.2016 Odluka o dokumentaciji koja se prilaže uz obavijest o namjeri primjene unutargrupnog izuzetka od obveze poravnanja iz članka 4. stavka 2. Uredbe (EU) br. 648/2012
HRVATSKA NARODNA BANKA
1594
Na temelju članka 4. stavka 2. Uredbe (EU) br. 648/2012 Europskog parlamenta i Vijeća od 4. srpnja 2012. o OTC izvedenicama, središnjoj drugoj ugovornoj strani i trgovinskom repozitoriju, članka 4. stavka 2., članka 6. točaka 2., 3. i 4. te članka 14. stavka 2. Zakona o provedbi Uredbe (EU) br. 648/2012 Europskog parlamenta i Vijeća od 4. srpnja 2012. godine o OTC izvedenicama, središnjoj drugoj ugovornoj strani i trgovinskom repozitoriju (»Narodne novine« broj 54/13), te članka 101. stavka 2. točke 1. Zakona o kreditnim institucijama (»Narodne novine« br. 159/2013., 19/2015. i 102/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine« br. 75/2008. i 54/2013.), guverner Hrvatske narodne banke donosi
ODLUKU
O DOKUMENTACIJI KOJA SE PRILAŽE UZ OBAVIJEST O NAMJERI PRIMJENE UNUTARGRUPNOG IZUZETKA OD OBVEZE PORAVNANJA IZ ČLANKA 4. STAVKA 2. UREDBE (EU) br. 648/2012
Članak 1.
(1) U smislu ove Odluke pojedini pojmovi imaju sljedeće značenje:
1. Uredba (EU) br. 648/2012 je Uredba (EU) br. 648/2012 Europskog parlamenta i Vijeća od 4. srpnja 2012. o OTC izvedenicama, središnjoj drugoj ugovornoj strani i trgovinskom repozitoriju.
2. Uredba (EU) br. 2015/2205 je Delegirana Uredba Komisije (EU) 2015/2205 o dopuni Uredbe (EU) br. 648/2012 Europskog parlamenta i Vijeća u pogledu regulatornih tehničkih standarda za obvezu poravnanja.
3. Zakon je Zakon o provedbi Uredbe (EU) br. 648/2012 Europskog parlamenta i Vijeća od 4. srpnja 2012. godine o OTC izvedenicama, središnjoj drugoj ugovornoj strani i trgovinskom repozitoriju (»Narodne novine« broj 54/13).
4. HNB je Hrvatska narodna banka, središnja banka Republike Hrvatske čiji su zadaci i nadležnosti propisani Zakonom o Hrvatskoj narodnoj banci, Zakonom i drugim zakonima.
5. ESMA je Europsko nadzorno tijelo za vrijednosne papire i tržišta kapitala, osnovano Uredbom (EU) br. 1095/2010 Europskog parlamenta i Vijeća od 24. studenoga 2010. o osnivanju europskog nadzornog tijela (Europskog nadzornog tijela za vrijednosne papire i tržišta kapitala), izmjeni Odluke br. 716/2009/EZ i stavljanju izvan snage Odluke Komisije br. 2009/77/EZ(EU).
6. Grupa je grupa društava iz članka 2. točke 16. Uredbe (EU) br. 648/2012.
7. Unutargrupna transakcija je ugovor o OTC izvedenicama koji je sklopljen s drugom ugovornom stranom koja čini dio iste grupe, a kako je definirano člankom 3. stavkom 1. Uredbe (EU) br. 648/2012 za nefinancijske druge ugovorne strane i člankom 3. stavkom 2. Uredbe (EU) br. 648/2012 za financijske druge ugovorne strane.
8. Obveza poravnanja je obveza ugovornih strana iz članka 4. stavka 1. točke a. Uredbe (EU) br. 648/2012 da se poravnanje OTC izvedenice koje podliježu obvezi poravnanja u skladu sa člankom 4. stavkom 1. Uredbe (EU) br. 648/2012 obavlja posredstvom središnje druge ugovorne strane koja ima odobrenje u skladu s člankom 14. Uredbe (EU) br. 648/2012 ili koja je priznata u skladu s člankom 25. Uredbe (EU) br. 648/2012 za obavljanje poravnanja te vrste OTC izvedenica i navedena u registru u skladu s člankom 6. stavkom 2. točkom b. Uredbe (EU) br. 648/2012.
9. Obrazac je Obrazac o podnošenju obavijesti o namjeri primjene izuzeća iz članka 4. stavka 2. točke a. Uredbe (EU) br. 648/2012, odnosno zahtjeva iz članka 4. stavka 2. točke b. Uredbe (EU) br. 648/2012.
(2) Ostali pojmovi u smislu ove Odluke imaju istovjetno značenje kao pojmovi upotrijebljeni u Uredbi (EU) br. 648/2012 i Zakonu.
Članak 2.
Ovom Odlukom propisuju se:
a) popis dokumentacije koja mora biti priložena uz:
– obavijest o namjeri primjene unutargupnog izuzeća od obveze poravnanja OTC izvedenica iz članka 4. stavka 2. točke a. Uredbe br. 648/2012, a koja je HNB-u potrebna za ocjenu ispunjavaju li transakcije između ugovornih strana uvjete utvrđene u članku 3. Uredbe (EU) br.