61 03.06.2015 Pravilnik o pružanju zemaljskih usluga
MINISTARSTVO POMORSTVA, PROMETA I INFRASTRUKTURE
1187
Na temelju članka 149. stavak 2. Zakona o zračnom prometu (»Narodne novine« broj 69/09, 84/11, 54/13, 127/13, 92/14), ministar pomorstva, prometa i infrastrukture donosi
PRAVILNIK
O PRUŽANJU ZEMALJSKIH USLUGA
Usklađenost s pravnim aktima Europske unije
Članak 1.
Ovaj Pravilnik sadrži odredbe koje su u skladu s Direktivom Vijeća 96/67/EZ od 15. listopada 1996. o pristupu tržištu zemaljskih usluga u zračnim lukama Zajednice (SL L 272, 25. 10. 1996.) (u daljnjem tekstu: Direktiva 96/67/EZ).
Nadležna tijela
Članak 2.
Za osiguravanje provedbe odredaba ovoga Pravilnika nadležna tijela su ministarstvo nadležno za civilni zračni promet (u daljnjem tekstu: Ministarstvo) i Hrvatska agencija za civilno zrakoplovstvo (u daljnjem tekstu: Agencija), sukladno ovlastima propisanim Zakonom o zračnom prometu i ovim Pravilnikom.
Područje primjene
Članak 3.
(1) Ovim Pravilnikom uređuje se pružanje zemaljskih usluga na zračnim lukama na teritoriju Republike Hrvatske otvorenima za komercijalni zračni prijevoz.
(2) Popis zemaljskih usluga iz stavka 1. ovog članka sadržan je u Dodatku ovoga Pravilnika i čini njegov sastavni dio.
Članak 4.
(1) Zemaljske usluge iz članka 3. ovoga Pravilnika mogu pružati:
a) upravno tijelo zračne luke;
b) korisnici zračne luke koji samostalno obavljaju zemaljske usluge (u daljnjem tekstu: korisnici zračne luke);
c) pružatelji zemaljskih usluga.
(2) Odredbe ovoga Pravilnika koje se odnose na samostalno obavljanje zemaljskih usluga primjenjuju se na sve zračne luke bez obzira na njihov opseg prometa.
(3) Odredbe ovoga Pravilnika o zemaljskim uslugama koje pružaju subjekti iz stavka 1. točke c) ovoga članka primjenjuju se na sve zračne luke na teritoriju Republike Hrvatske čiji godišnji promet nije manji od dva milijuna putnika ili 50 000 tona tereta.
(4) Kad zračna luka dosegne jedan od pragova u prijevozu tereta navedenih u ovom članku ili u članku 10. stavku 2. ovoga Pravilnika, a da pritom ne dosegne odgovarajući prag u prijevozu putnika, tada se odredbe ovoga Pravilnika neće primjenjivati na kategorije zemaljskih usluga koje se odnose isključivo na putnike.
(5) Ministarstvo do 1. srpnja svake godine Europskoj komisiji dostavlja podatke o zračnim lukama koje dosegnu pojedine pragove prometa iz ovoga članka, a radi izrade popisa takvih zračnih luka.
Pojmovi
Članak 5.
Pojmovi koji se upotrebljavaju u ovom Pravilniku imaju značenje:
1. infrastruktura zračne luke (airport infrastructure): zemljište, objekti, uređaji, tehnička sredstva i instalacije koje služe za prihvat i otpremu zrakoplova, putnika, prtljage, robe, stvari i pošte,
2. korisnik zračne luke (airport user): fizička ili pravna osoba odgovorna za prijevoz putnika, pošte i/ili tereta zrakom od ili do dotične zračne luke,
3. pružatelj zemaljskih usluga (supplier of groundhandling services): svaka fizička ili pravna osoba koja drugima pruža jednu ili više kategorija zemaljskih usluga,
4. samostalno obavljanje zemaljskih usluga (self-handling): situacija u kojoj korisnik zračne luke izravno obavlja sam za sebe jednu ili više kategorija zemaljskih usluga i za pružanje takvih usluga ne zaključuje nikakav ugovor s pružateljem zemaljskih usluga; u smislu ove definicije korisnici zračne luke ne smatraju se između sebe pružateljem zemaljskih usluga:
a) ako jedan od njih ima većinski udio u vlasništvu drugog, ili
b) ako isti subjekt ima većinski udio u vlasništvu oba,
5. upravno tijelo zračne luke (managing body of the airport): tijelo koje, pored drugih aktivnosti ili ne, ima prema nacionalnim propisima za cilj rukovođenje i upravljanje infrastrukturom zračne luke, te koordinaciju i nadzor djelatnosti različitih operatora u dotičnoj zračnoj luci,
6. zemaljske usluge (groundhandling services): usluge koje se pružaju korisnicima zračne luke u zračnim lukama, kako su naznačene u Dodatku ovoga Pravilnika,
7. zračna luka (airport): područje na tlu posebno prilagođeno za 