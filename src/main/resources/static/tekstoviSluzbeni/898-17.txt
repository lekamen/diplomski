 uključujući mjere opreza koje su u okvirima te istrage precizno postavljene i određene.
Ustavni sud zaključno utvrđuje da je sudska praksa dužna razvijati se tako da uvažava i poštuje ustavna jamstva odnosno prava koja su Ustavom zajamčena uhićenicima, osumnjičenicima, okrivljenicima i optuženicima.
38. Uvažavajući, dakle, činjenicu da se podnositelju – rješenjem od 9. ožujka 2015. – stavlja na teret osnovana sumnja da je počinio nova kaznena djela, koja nisu istovrsna kaznenim djelima učin kojih mu je stavljen na teret prema prvotnom rješenju o provođenju istrage od 20. listopada 2014., Ustavni sud ocjenjuje da u okolnostima konkretnog slučaja nisu ispunjeni uvjeti da se podnositelju, do sada neosuđivanoj osobi, zbog »činjenja novih kaznenih djela ... protivno uvjetima rješenja o jamstvu« odredi naplata iznosa jamstva od 15 milijuna kuna u korist proračuna, ukidanje mjere opreza kao uvjeta jamstva i određivanje istražnog zatvora na temelju članka 123. stavka 1. točke 3. ZKP-a.
39. Ukidanjem osporenih rješenja u ovom ustavnosudskom postupku ostaje na snazi rješenje suca istrage Županijskog suda u Zagrebu broj: Kir-Us-475/14 od 19. studenoga 2014., kojim je ukinut istražni zatvor podnositelju ustavne tužbe (v. točku 7. obrazloženja ove odluke), kao i rješenje o određivanju jamstva i mjera opreza broj: Kir-Us-475/14 od 13. studenoga 2014. (v. točku 5.1. obrazloženja ove odluke).
Slijedom toga, podnositelj se ima odmah pustiti na slobodu, a jamčevina uplaćena u državni proračun ima se vratiti na depozitni račun Županijskog suda u Zagrebu.
39.1. Na temelju članaka 73. i 76. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), odlučeno je kao u točki I. i točki II. alinejama 1. i 2. izreke.
4) Rješenje vijeća Županijskog suda u Zagrebu broj: Kv-Us-12/15-3 Kir-Us-91/15 od 9. ožujka 2015.
40. Ustavni sud dužan je na kraju primijetiti da situacija vezana uz opstojnost mjera opreza nije jasna. Naime, u točki 10. obrazloženja ove odluke navedeno je da je rješenjem vijeća Županijskog suda u Zagrebu broj: Kv-Us-12/15-3 Kir-Us-91/15 od 9. ožujka 2015. ukinuta podnositelju mjera opreza iz članka 98. stavka 2. točke 6. ZKP-a, to jest mjera zabrane podnositelju obavljanja »zakonite profesionalne djelatnosti gradonačelnika Grada Zagreba«.
Međutim, sudac istrage ukinuo je u točki III. izreke osporenog prvostupanjskog rješenja mjere opreza »iz članka 98. stavak 2. točka 5. i 6. i stavka 3. ZKP određene prema I okrivljenom Milanu Bandiću rješenjem ovog suda od 13. studenog 2014. godine« (v. točku 1.2. obrazloženja ove odluke), s kratkim utvrđenjem da je sud postupio prema mjerodavnim odredbama ZKP-a i »protiv I okrivljenika odredio istražni zatvor iz istih onih zakonskih razloga zbog kojih je istražni zatvor egzistirao u času zamjene blažim mjerama jamstva i mjerama opreza, a pri tome su mjere opreza ukinute« (v. točku 15. obrazloženja ove odluke).
Proizlazilo bi da je Županijski sud u Zagrebu dva puta u dva dana ukinuo istu mjeru opreza zabrane podnositelju obavljanja »zakonite profesionalne djelatnosti gradonačelnika Grada Zagreba« (iz dva različita razloga), što se ne može objasniti nikakvim racionalnim razlozima.
40.1. Ustavni sud istodobno primjećuje da je nejasno postupanje Županijskog suda u Zagrebu u odnosu na mjeru opreza vezanu uz obavljanje profesionalne djelatnosti podnositelja rezultiralo time da je rješenje vijeća tog suda broj: Kv-Us-12/15-3 Kir-Us-91/15 od 9. ožujka 2015., kojim je podnositelju ukinuta mjera opreza iz članka 98. stavka 2. točke 6. ZKP-a, to jest mjera zabrane podnositelju obavljanja »zakonite profesionalne djelatnosti gradonačelnika Grada Zagreba«, pravno egzistentno.
Ustavni sud u tom smislu ponavlja da učinci navedene mjere opreza odnosno njezina ukidanja izlaze izvan djelokruga Ustavnog suda. Te su mjere u isključivoj nadležnosti redovnog sudstva.
Naime, Ustavni sud nije dio sudbene vlasti u Republici Hrvatskoj.