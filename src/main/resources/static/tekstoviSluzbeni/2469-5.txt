 nadležnosti tuženika te je stoga postupanje tuženika utemeljeno na ZEK-u. Nadalje, smatra da je propisivanjem rokova dospijeća koje je tužitelj dužan objaviti u standardnoj ponudi za usluge izdvojenog pristupa lokalnoj petlji, tuženik postupao u okviru svoje nadležnosti propisane ZEK-om i propisom donesenim na temelju ZEK-a. Osim toga, kako bi se izbjeglo diskriminacijsko ponašanje tužitelja, a koje bi moglo ograničiti ulazak novih operatora na tržište odnosno izravno naštetiti poslovanju postojećih operatora korisnika koji su ovisni o ponašanju tužitelja, tuženik je odredio tužitelju regulatornu obvezu pristupa i korištenja posebnih dijelova mreže i regulatornu obvezu nediskriminacije, na temelju kojih su tužitelju propisani rokovi i uvjeti pružanja veleprodajnih usluga kao i naknade za slučaj kašnjenja te mu je zabranjeno svako postupanje koje bi mogao uskraćivati, odugovlačiti, otežavati ili nepravodobno uvjetovati drugim operatorima realizaciju svojih veleprodajnih usluga. Tužitelj pogrešno navodi da su naknade za zakašnjenje u realizaciji veleprodajnih usluga i otklanjanje kvarova/smetnji po svojoj prirodi ugovorna kazna u smislu Zakona o obveznim odnosima pa da bi stoga tuženik u određivanju istih morao primjenjivati odredbe Zakona o obveznim odnosima. Ukazuje da je iz odredaba članka 350. do 356. Zakona o obveznim odnosima razvidno da ugovorna kazna predstavlja sporazum ugovornih strana, to jest slobodno očitovanje volje vjerovnika i dužnika prema kojem se dužnik obvezuje platiti vjerovniku određeni novčani iznos ili pribaviti neku drugu materijalnu korist ako ne ispuni svoju obvezu ili ako zakasni s njezinim ispunjenjem ili je neuredno ispuni. Nadalje u pogledu visine ugovorne kazne ugovorne strane su slobodne odrediti visinu kazne po svojoj volji, u ukupnom iznosu, ili postotku, ili za svaki dan zakašnjenja, ili na koji drugi način. Suprotno navedenom, u predmetnom slučaju obveza plaćanja naknade za zakašnjenje utvrđena je odlukama tuženika, što znači da ni tužitelj ni operator korisnik kao ugovorne strane nisu slobodni ugovarati ugovornu kaznu niti određivati njezin iznos. Visinu naknade tuženik je obrazložio time što je uočio da je tužitelj i do donošenja pobijane odluke postupao u rokovima ispunjenja duljim od propisanih, iako je i u prethodnom postupku analize mjerodavnog tržišta imao obvezu isplaćivati naknadu za zakašnjenje u realizaciji zahtjeva za usluge, odnosno otklona kvarova. Predlaže Sudu da donese presudu kojom se odbija tužbeni zahtjev tužitelja s obzirom da su tužbeni navodi neosnovani, a pobijana odluka zakonita.
Tužitelj je 28. svibnja 2014. dostavio Sudu podnesak u kojem se dodatno očitovao u odnosu na navode iz tužbe i iznio nove dokaze koji mu nisu bili poznati u vrijeme podnošenja tužbe. U prilog procesnog ovlaštenja za dodatnim očitovanjem, ističe praksu Europskog suda za ljudska prava koja je primijenjena u presudi u predmetu Hrdalo protiv Hrvatske, u kojem je Europski sud za ljudska prava utvrdio kako se načelo jednakosti oružja, koje je jedan od elemenata šireg pojma poštenog suđenja, i u postupku pred upravnim sudom sastoji u tome da se svakoj stranci mora dati prilika da se upozna i da iznese primjedbe na očitovanja koja je druga stranka dostavila u spis ili na dokaze koje je predložila. U tom smislu, načelo jednakosti oružja pretpostavlja da svaka strana mora dobiti razumnu priliku izložiti svoje argumente pod uvjetima koji ju ne stavljaju u bitno nepovoljniji položaj u odnosu na njenog protivnika. Tužitelj nadalje upućuje na odluku u postupku rješavanja spora između davatelja univerzalne usluge HP-Hrvatska pošta i korisnika pristupa poštanskoj mreži City EX d.o.o. te napominje da je tuženik primjenjujući Zakon o poštanskim uslugama i ZEK zauzeo dijametralno suprotna stajališta te primjenjujući Zakon o poštanskim uslugama odbija ulaziti u pitanje obveznog prava, dok primjenjujući ZEK u navedena pitanja ulazi i to na način protivan prisilnim obvezno pravnim propisima, pa stoga proizlazi