50 01.06.2016 Odluka Ustavnog suda Republike Hrvatske broj: U-IIIA-1031/2014 od 27. travnja 2016.
USTAVNI SUD REPUBLIKE HRVATSKE
1341
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Marko Babić, Slavica Banić, Mario Jelušić, Aldo Radolović i Duška Šarin, članovi Vijeća, odlučujući o ustavnoj tužbi koju je podnio Taekwondo centar Zagreb – »Ban Keglević« sa sjedištem u Zagrebu, koji zastupa predsjednik Nikola Pečko, na sjednici održanoj 27. travnja 2016. jednoglasno je donio
ODLUKU
I. Ustavna tužba se usvaja.
II. Županijski sud u Zagrebu dužan je donijeti odluku u predmetu koji se pred tim sudom vodi pod brojem Pnz-4/08 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe Taekwondo centru Zagreb – »Ban Keglević« sa sjedištem u Zagrebu, Dalmatinska 3, određuje se primjerena naknada zbog povrede ustavnog prava na razumnu duljinu postupka zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 19.000,00 kn.
IV. Naknada iz točke III. ove izreke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Taekwondo centar Zagreb – »Ban Keglević« sa sjedištem u Zagrebu, Dalmatinska 3 (u daljnjem tekstu: podnositelj) podnio je 4. ožujka 2014. ustavnu tužbu smatrajući da mu je zbog dugotrajnosti postupka koji se vodi pred Županijskim sudom u Zagrebu pod brojem Pnz-2/04 (sada Pnz-4/08) povrijeđeno ustavno pravo na suđenje u razumnom roku zajamčeno člankom 29. stavkom 1. Ustava.
2. Za potrebe ustavnosudskog postupka pribavljena je preslika spisa Županijskog suda u Zagrebu broj: Pnz-4/08 (ranije Pnz-2/04).
II. PREGLED RADNJI U POSTUPKU
3. Parnični postupak pred Županijskim sudom u Zagrebu pokrenut je 23. lipnja 2004. tužbom prvotužitelja Taekwondo kluba »Karlovac« protiv tuženika Hrvatskog taekwondo saveza iz Zagreba radi zaštite članskih prava.
Županijski sud u Zagrebu je 13. srpnja 2004. donio rješenje kojim je vratio tužbu radi ispravka.
Podneskom od 30. srpnja 2004. prvotužitelj je dostavio dopunjenu ustavnu tužbu.
Podneskom od 1. srpnja 2005. prvotužitelj je požurio postupanje suda.
Podneskom od 13. veljače 2006. podnositelj je pristupio prvotužitelju kao drugotužitelj u postupku.
Podnositelj je 15. siječnja 2007. podnio Ustavnom sudu zahtjev za suđenje u razumnom roku koji je ustupljen Vrhovnom sudu Republike Hrvatske (u daljnjem tekstu: Vrhovni sud) kao nadležnom sudu.
Rješenjem broj: Gzp 23/07-5 od 27. lipnja 2007. Vrhovni sud odbio je taj zahtjev kao neosnovan.
Podneskom od 5. veljače 2007. podnositelj je dopunio navode iz tužbe.
Odgovor na tužbu dostavljen je tuženiku 29. ožujka 2007.
Tuženik je 18. travnja 2007. dao odgovor na tužbu.
Prvostupanjskim rješenjem od 16. srpnja 2007. Županijski sud u Zagrebu odbacio je tužbu prvotužitelja i podnositelja utvrdivši da ne mogu na temelju članka 26. Zakona o udrugama »tražiti zaštitu tužbom na utvrđenje određenih činjenica, kako je to zatraženo tužbenim zahtjevom«.
Žalba protiv tog prvostupanjskog rješenja podnesena je 26. srpnja 2007.
Podneskom od 27. srpnja 2007. prvotužitelj i podnositelj zatražili su od suda ispravak rješenja.
Rješenje o ispravku doneseno je 4. rujna 2007.
Odgovor na žalbu tuženik je dao 22. listopada 2007.
Drugostupanjskim rješenjem Vrhovnog suda broj: Gž-13/07-2 od 22. studenoga 2007. ukinuto je prvostupanjsko rješenje u dijelu u kojem je tužba odbačena te je predmet vraćen Županijskom sudu u Zagrebu na ponovni