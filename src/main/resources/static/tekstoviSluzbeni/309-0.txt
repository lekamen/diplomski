16 11.02.2015 Pravilnik o sadržaju ugovora o faktoringu
HRVATSKA AGENCIJA ZA NADZOR FINANCIJSKIH USLUGA
310
Na temelju članka 14. stavka 2. Zakona o faktoringu (»Narodne novine« br. 94/2014), Hrvatska agencija za nadzor financijskih usluga na sjednici Upravnog vijeća održanoj 6. veljače 2015. donosi
PRAVILNIK
O SADRŽAJU UGOVORA O FAKTORINGU
Opće odredbe
Članak 1.
(1) Ovim Pravilnikom detaljnije se propisuje sadržaj ugovora o faktoringu.
(2) Obveznici primjene ovoga Pravilnika su pružatelji usluge faktoringa kako je određeno člankom 2. točkom 3. ovoga Pravilnika.
Pojmovi i definicije
Članak 2.
Za potrebe ovoga Pravilnika navedeni pojmovi i definicije imaju sljedeće značenje:
1. Zakon – Zakon o faktoringu (»Narodne novine« br. 94/14);
2. Ugovor – Ugovor o faktoringu na način propisan člankom 13. Zakona;
3. Pružatelj usluge faktoringa – faktoring-društvo određeno člankom 20. Zakona o faktoringu, faktoring-društvo iz druge države članice određeno člankom 59. Zakona o faktoringu, podružnica faktoring-društva iz treće države određena člankom 61. Zakona o faktoringu te kreditna institucija koja kao pružatelji usluge faktoringa sklapa ugovor o faktoringu;
4. Korisnik usluge faktoringa – dobavljač odnosno kupac u slučaju dobavljačkog (obrnutog) faktoringa određenog člankom 11. Zakona;
5. Kupac – poslovni subjekt koja je dužnik predmeta faktoringa;
6. Subjekti u poslovima faktoringa – dobavljač, pružatelj usluga faktoringa i kupac.
Ugovor o faktoringu
Članak 3.
(1) Ugovor mora biti sklopljen u pisanom obliku te se na njega primjenjuju odredbe Zakona o obveznim odnosima ako drugačije nije određeno Zakonom.
(2) Ugovor mora biti napisan na pregledan i razumljiv način tako da korisniku usluge faktoringa omogući raspolaganje svim bitnim informacijama o uvjetima Ugovora iz kojih će biti vidljiva prava i obveze ugovornih strana.
Sadržaj ugovora o faktoringu
Članak 4.
Sukladno članku 14. stavku 1. Zakona Ugovor mora sadržavati sljedeće odredbe:
– podatke o ugovornim stranama (tvrtka, ili skraćena tvrtka, ime i prezime, sjedište, odnosno adresa stanovanja i osobni identifikacijski broj – OIB),
– određenje faktoring-posla s obzirom na obilježje i vrstu iz članka 8. Zakona,
– određenje predmeta faktoringa,
– određenje stope kamate i načina obračuna,
– određenje faktoring-naknade, administrativne naknade i ostalih troškova,
– potpise ovlaštenih osoba svake ugovorne strane.
Podaci o ugovornim stranama
Članak 5.
(1) Ugovor mora sadržavati podatke o tvrtki ili skraćenoj tvrtki, imenu i prezimenu, sjedištu, odnosno adresi stanovanja i osobnom identifikacijskom broju – OIB pružatelja usluge faktoringa i korisnika usluge faktoringa.
(2) U slučaju inozemnog faktoringa u ugovoru je potrebno navesti koji je subjekt nerezident odnosno državu sjedišta nerezidenta na koje se inozemni faktoring posao odnosi.
Određenje faktoring-posla
Članak 6.
(1) Ugovor mora sadržavati podatke o određenju faktoring-posla s obzirom na obilježje iz članka 8. stavka 1. Zakona. Na ugovoru je potrebno naznačiti radi li se o:
– tuzemnom ili inozemnom faktoringu,
– regresnom ili bezregresnom faktoringu.
(2) Ako se ugovara dobavljački (obrnuti) faktoring kao posebna vrsta faktoringa ili ako se ugovara posao faktoringa koji uključuje otkup mjenica isto je potrebno jasno odrediti u nazivu ugovora.
Određenje predmeta faktoringa
Članak 7.
(1) Ugovor mora sadržavati podatke o određenju predmeta faktoringa.
(2) Predmet faktoringa su postojeće i/ili buduće, nedospjele, cijele ili djelomične novčane tražbine proizašle s osnove isporuke dobara i/ili pružanja usluga od strane poslovnih subjekata u tuzemstvu ili inozemstvu.
(3) U Ugovoru mora biti naznačena osnova nastanka novčane tražbine (račun ili druga isprava prema kojoj isporučitelj dobara ili pružatelj usluga, obračunava isporučena dobra i obavljene usluge) s naznakom datuma nastanka, datuma dospijeća i iznosa kupljene novčane tražbine.
(4) Ukoliko novčana tražbina nije kupljena u cijelosti potrebno je navesti da je djelomično kupljena.