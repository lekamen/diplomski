46 18.05.2016 Pravilnik o povlastici za obavljanje gospodarskog ribolova na moru i registru povlastica
MINISTARSTVO POLJOPRIVREDE
1183
Na temelju članka 14. stavka 9. i članka 15. stavka 5. Zakona o morskom ribarstvu (»Narodne novine« br. 81/13, 14/14 i 152/14) ministar poljoprivrede donosi
PRAVILNIK
O POVLASTICI ZA OBAVLJANJE GOSPODARSKOG RIBOLOVA NA MORU I REGISTRU POVLASTICA
Opće odredbe
Članak 1.
Ovim Pravilnikom propisuju se:
– uvjeti i postupak za izdavanje povlastice za obavljanje gospodarskog ribolova na moru (u daljnjem tekstu: povlastica)
– sadržaj obrasca povlastice
– uvjete pod kojima je moguće prenositi prava iz povlastice na drugu povlasticu,
– način provedbe javnog poziva za otkup i prijenos povlastice
– uvjeti pod kojima je moguće prenijeti povlasticu na novog vlasnika
– sadržaj i način vođenja Registra povlastica,
– način vođenja i sadržaj Upisnika pohranjenih povlastica.
Povlastica
Članak 2.
(1) Ministarstvo poljoprivrede (u daljnjem tekstu: Ministarstvo) na temelju podnesenog zahtjeva za izdavanje povlastice za obavljanje gospodarskog ribolova na moru (u daljnjem tekstu Zahtjev) od strane vlasnika plovila, donosi rješenje o izdavanju povlastice i izdaje povlasticu.
(2) Povlastica će se izdati vlasniku plovila u slučajevima:
– kupnje plovila s povlasticom u cijelosti,
– prijenosa povlastice putem javnog poziva,
– nasljeđivanja plovila koje ima povlasticu,
– darovanja plovila s povlasticom bračnom drugu, djeci, roditeljima ili unucima,
– kupnje povlastice za ribolov u državnom vlasništvu putem javnog natječaja,
– kada je ribarsko plovilo izgrađeno u sklopu poticanog programa izgradnje i modernizacije ribarske flote sukladno odobrenim uvjetima, odnosno kada je plovilo nabavljeno ili pokrenuta izgradnja prije zabrane izdavanja novih povlastica o čemu je vlasnik pisanim putem obavijestio Ministarstvo.
(3) Uz rješenje o izdavanju povlastice izdaje se i povlastica koja se uvijek mora nalaziti na plovilu.
(4) Na jedno plovilo se može izdati samo jedna povlastica.
Članak 3.
(1) Vlasnik plovila podnosi zahtjev za izdavanjem povlastice mjesno nadležnoj Ispostavi Ministarstva nadležnoj za obavljanje poslova ribarstva (u daljnjem tekstu: Ispostava) u kojoj pravna osoba ima sjedište odnosno fizička osoba prebivalište.
(2) Ukoliko podnositelj zahtjeva po svome sjedištu odnosno prebivalištu ne pripada niti jednoj Ispostavi s obzirom na mjesnu nadležnost, tada se Zahtjev može podnijeti bilo kojoj Ispostavi Ministarstva nadležnoj za obavljanje poslova ribarstva.
(3) Ukoliko nastane bilo koja promjena podataka, koji su sastavni dijelovi povlastice, vlasnik plovila dužan je u roku od 15 dana od dana nastanka promjene podnijeti novi zahtjev, te će Ministarstvo donijeti novo rješenje sukladno zakonskim propisima i izdati novu povlasticu.
(4) Ukoliko je ribarsko plovilo u leasingu, korisnik leasinga može podnijeti zahtjev i zatražiti izdavanje povlastice ukoliko priloži ovjerenu ispravu financijske institucije koja je vlasnik plovila o prijenosu prava na izdavanje povlastice i svih prava koja proizlaze iz nje.
Članak 4.
(1) Zahtjev će se smatrati potpunim uz sljedeću priloženu dokumentaciju:
– dokaz o identitetu vlasnika plovila,
– dokaz o vlasništvu plovila za koji se traži povlastica,
– važeća isprava o plovilu (za brodice dozvola za plovidbu brodice, a za brodove upisni list broda i svjedodžba o sposobnosti broda za plovidbu),
– konačno rješenje o prestanku važenja povlastice, na temelju kojeg se traži izdavanje nove povlastice,
– dokaz da je fizička ili pravna osoba koja će obavljati djelatnost gospodarskog ribolova (ovlaštenik povlastice) registrirana za obavljanje te djelatnosti,
– dokaz o stručnoj osposobljenosti odgovorne osobe u obavljanju gospodarskog ribolova na moru i
– dokaz o identitetu odgovornih osoba u obavljanju gospodarskog ribolova na moru.
(2) U slučajevima kupoprodaje, darivanja ili nasljeđivanja uz zahtjev treba priložiti i:
– ovjereni ugovor o kupoprodaji plovila s povlasticom ukoliko se radi o kupnji