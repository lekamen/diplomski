77 26.08.2016 Presuda Visokoga upravnog suda Republike Hrvatske broj: Usoz-33/2016-6 od 14. srpnja 2016.
VISOKI UPRAVNI SUD REPUBLIKE HRVATSKE
1789
PRESUDA
Visoki upravni sud Republike Hrvatske u vijeću sastavljenom od sudaca toga suda Mirjane Čačić, predsjednice vijeća, Ane Berlengi Fellner, Marine Kosović Marković, Arme Vagner Popović i mr. sc. Inge Vezmar Barlek, članova vijeća, uz sudjelovanje sudske savjetnice Franciske Dominković, zapisničarke, u postupku ocjene zakonitosti općeg akta pokrenutom u povodu zahtjeva Pere Gazilja iz Makarske, Tučepska 7, na sjednici održanoj 14. srpnja 2016.
presudio je
I. Zahtjevi se djelomično usvajaju.
II. Ukida se odredba članka 82. Pravilnika o unutarnjem redu Gradske uprave Grada Makarske od 15. veljače 2016. godine (Glasnik Grada Makarske, 1/16.) u dijelu koji glasi:
»Ovaj Pravilnik stupa na snagu danom donošenja. Pravilnik će biti objavljen na oglasnoj ploči Grada Makarske.«
III. U preostalom dijelu zahtjevi se odbijaju.
Obrazloženje
Podnositelj je podnio zahtjev ovom Sudu za ocjenu zakonitosti Pravilnika o unutarnjem redu Gradske uprave Grada Makarske od 15. veljače 2016. godine (»Glasnik Grada Makarske« 1/16.), koji je zaprimljen kod ovog Suda pod poslovnim brojem: Usoz-33/16 te zahtjev za ocjenu zakonitosti istog Pravilnika koji je zaprimljen pod poslovnim brojem: Usoz-37/16.
Radi ekonomičnosti postupka, Sud je spojio predmete radi donošenja zajedničke odluke.
Podnositelj je uz zahtjev za ocjenu zakonitosti Pravilnika o unutarnjem redu Gradske uprave Grada Makarske dostavio ovom Sudu i rješenje Upravnog odjela za komunalne djelatnosti Grada Makarske, klasa: UP/I-112-02/16-01/2, urbroj: 2147/05-05-03/6-16-1 od 1. ožujka 2016. godine (zaprimljen pod poslovnim brojem: Usoz-37/16) koje rješenje je doneseno na temelju osporavanog Pravilnika. Tim rješenjem je podnositelj stavljen na raspolaganje na rok od 2 mjeseca. Zahtjev je podnesen u roku od 30 dana od primitka pojedinačne odluke utemeljene na osporavanom općem aktu.
Podnositelj u zahtjevu (Usoz-33/16.) ističe da je u članku 82. osporavanog Pravilnika propisano da stupa na snagu danom donošenja, odnosno 15. veljače 2016. godine, te će biti oglašen na oglasnoj ploči Grada Makarske. Smatra da je navedeno protivno odredbi članka 90. Ustava Republike Hrvatske posebno stavku 3. citiranog članka. Ističe da osporavani Pravilnik nikako nije mogao stupiti na snagu prije isteka osmog dana računajući od dana njegove objave tim više što nije postojao za to nikakav razlog, pa je osporavani Pravilnik mogao stupiti na snagu najranije s danom 23. veljače 2016. godine. Navodi da je odredbom članka 77. stavak 2. osporavanog Pravilnika propisano da rješenje o raspolaganju za službenike i namještenike donosi čelnik upravnog tijela u roku od 8 dana od dana stupanja na snagu Pravilnika. Ističe da je glasnik Grada Makarske tiskan u trgovačkom društvu King Grafika d.o.o. Makarska kao broj 1, godina XXIII, s naznačenim datumom 15. veljače 2016. godine, iako tog dana nije tiskan niti objavljen što se može utvrditi po datumu narudžbenice za tiskanje, datumu otpreme materijala za tisak, datumu isporuke glasnika, fakturi i kontu kartici Grada Makarske i poslovnom računu King Grafika d.o.o. te saslušanjem po potrebi svjedoka, urednice izdavača pri Gradu Makarska i zakonskog zastupnika King Grafike d.o.o. te gradonačelnika.
Osporava Pravilnik u dijelu koji propisuje sistematizaciju radnih mjesta – Odsjek komunalnog i prometnog redarstva ističući da je Pravilnikom smanjen broj izvršitelja za radna mjesta komunalnog redara i prometnog redara – referenta (s potrebnim uvjetom za raspored: SSS). Smanjuje se broj izvršitelja na radnom mjestu br. 36. – komunalni redar (referent) sa 5 na 3 te radno mjesto prometnog redara – referenta sa 2 na 1, te se radno mjesto komunalnog redara za ekologiju i zaštitu okoliša ukida. Uvjeti za raspored na radno mjesto komunalnog redara (red. br. 37) – protivni su Zakonu o komunalnom gospodarstvu. Ukupno se u Odsjeku komunalnog i