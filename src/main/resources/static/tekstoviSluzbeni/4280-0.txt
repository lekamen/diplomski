67 20.07.2016 Odluka o uvjetima za davanje financijske potpore grupe kreditnih institucija
HRVATSKA NARODNA BANKA
1629
Na temelju članka 11. stavka 1. i članka 216.f stavka 3. Zakona o kreditnim institucijama (»Narodne novine«, br. 159/2013., 19/2015. i 102/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donosi
ODLUKU
O UVJETIMA ZA DAVANJE FINANCIJSKE POTPORE GRUPE KREDITNIH INSTITUCIJA
I. OPĆE ODREDBE
Predmet Odluke
Članak 1.
Ovom se Odlukom pobliže određuju:
1. uvjeti iz članka 216.f stavka 1. točaka 2., 4., 6., 7. i 8. Zakona o kreditnim institucijama, koji moraju biti ispunjeni pri davanju financijske potpore grupe kreditnih institucija u Republici Hrvatskoj ili grupe kreditnih institucija u Europskoj uniji te
2. uvjeti pod kojima Hrvatska narodna banka može prihvatiti ili djelomično prihvatiti zahtjev kreditne institucije za izdavanje odobrenja za davanje potpore ako uvjeti iz članka 216.f stavka 1. točaka 7. i 8. Zakona o kreditnim institucijama nisu ispunjeni.
Usklađenost sa smjernicama Europskoga nadzornog tijela za bankarstvo
Članak 2.
Ovom se Odlukom pravni poredak Republike Hrvatske usklađuje sa smjernicama Europskoga nadzornog tijela za bankarstvo (EBA/GL/2015/17) od 9. srpnja 2015.: Smjernicama kojima se određuju uvjeti za financijsku potporu grupe na temelju članka 23. Direktive 2014/59/EU Europskog parlamenta i Vijeća od 15. svibnja 2014. o uspostavi okvira za oporavak i sanaciju kreditnih institucija i investicijskih društava.
Obveznici primjene
Članak 3.
Odredbe ove Odluke primjenjuju se na kreditne institucije sa sjedištem u Republici Hrvatskoj koje su od Hrvatske narodne banke dobile odobrenje za rad.
Pojmovi
Članak 4.
Pojedini pojmovi koji se upotrebljavaju u ovoj Odluci imaju sljedeće značenje:
1. davatelj potpore jest članica grupe kreditnih institucija koja daje financijsku potporu,
2. korisnik potpore jest članica grupe kreditnih institucija koja prima financijsku potporu,
3. grupa kreditnih institucija kako je uređeno člankom 17. Zakona o kreditnim institucijama,
4. zahtjev za kombinirani zaštitni sloj kako je uređeno člankom 3. stavkom 1. točkom 86. Zakona o kreditnim institucijama,
5. društvo kći kako je uređeno člankom 4. stavkom 1. točkom 16. Uredbe (EU) br. 575/2013,
6. glavnica znači glavnicu zajma ili kredita, ako je financijska potpora dana u obliku zajma ili kredita; ako je potpora dana u obliku jamstva ili garancije ili u bilo kojem drugom obliku, glavnica znači obvezu koja proizlazi za korisnika potpore ako je izvršeno plaćanje na temelju jamstva, garancije ili provedbom drugog oblika potpore,
7. najbolji interes jest interes u skladu s člankom 216.a stavkom 11. točkom 2. Zakona o kreditnim institucijama.
II. DAVANJE FINANCIJSKE POTPORE
Odobrenje Hrvatske narodne banke
Članak 5.
(1) Prema odredbi članka 216.h stavka 1. Zakona o kreditnim institucijama kreditna institucija može dati potporu u skladu s potpisanim sporazumom o potpori ako je za davanje potpore dobila odobrenje Hrvatske narodne banke.
(2) Kreditna institucija koja namjerava dati potporu podnosi Hrvatskoj narodnoj banci zahtjev za izdavanje odobrenja za davanje potpore (u nastavku teksta: zahtjev za izdavanje odobrenja).
(3) Kreditna institucija koja namjerava dati potporu dužna je u skladu s odredbom članka 216.h stavka 3. točke a) Zakona o kreditnim institucijama u svom zahtjevu navesti sve pojedinosti predložene potpore i njihovo obrazloženje, a što obuhvaća i procjene provedene u skladu s člancima 7., 8., 11. i 12. ove Odluke i dokumentaciju koja potvrđuje rezultate tih procjena te izjavu iz članka 13. ove Odluke.
Uvjeti za davanje potpore
Članak 6.
(1) U skladu s odredbom članka 216.h stavka 5. Zakona o kreditnim institucijama Hrvatska narodna banka dat će odobrenje kreditnoj instituciji za davanje potpore ako procijeni da su ispunjeni svi sljedeći uvjeti:
1. ako će dana potpora znatno smanjiti financijske poteškoće korisnika