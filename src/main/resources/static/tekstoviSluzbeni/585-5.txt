
Naime, bez obzira što je kazneno djelo poticanja akcesorne prirode, poticatelj – sudionik počinjenja kaznenog djela odgovara za radnje koje je sam poduzeo i to na način i u vrijeme kada ih je poduzimao.
Stoga se kod sudioništva rok (pa i zastarni – op. P.V.) računa od časa kada je sudionik poduzeo svoju radnju, za svakog sudionika zasebno (tako i Ana Garečić, ‘Kazneni zakon u sudskoj praksi’, str 17...).
Jedina radnja, koja inače po našem stajalištu i nema karakter poticanja, koju je u svrhu ‘knjiženja’ poduzeo V. okr. Pero Vićan je potpis na ‘Zahtjevu za uknjižbu’ zemljišno-knjižnom odjelu Općinskog suda u Dubrovniku u ime Dubrovačkog primorja d.d., a koji zahtjev je podnesen 06.02.1998.g.
Nakon toga okrivljeni, uopće nije na bilo koji način postupao vezano uz navedeni predmet uknjižbe, pa niti u ‘kolovozu 1998.g.’ kao što je to radi izbjegavanja zastare kaznenog progona iskonstruirano u optužnici.
(...)
... optužnicom povrijeđene i odredbe čl. 2. st. 2. KZ-a (nullum crimen sine lege) i čl. 368. st. 1. toč. 4. ZKP-a (glede kaznenog djela koje je predmet optužbe primijenjen je zakon koji se ne može primijeniti).
Naime, u odnosu na žalbeni navod V okrivljenika da se u inkriminirano vrijeme kazneno djelo iz čl. 337 KZ-a moglo počiniti samo ako je protupravna imovinska korist bila pribavljena fizičkoj, a ne i pravnoj osobi, Vrhovni sud RH je dao potpuno neosnovano, gotovo voluntarističko obrazloženje, koje se nota bene kosi sa njegovim usvojenim i obzanjenim pravnim stajalištima i brojnom dosadašnjom praksom.«
7.2. Rješenjem vijeća Županijskog suda u Zagrebu broj: Kv-us-44/10 K-US-70/09 od 25. veljače 2010. odbijeni su prigovori podnositelja (kao i prigovori ostalih okrivljenika).
8. Nakon provedenog dokaznog postupka podnositelj Ivo Besjedica proglašen je krivim zbog kaznenog djela protiv službene dužnosti zlouporabom položaja i ovlasti iz članka 337. stavaka 1. i 4. Kaznenog zakona (»Narodne novine« broj 110/97., 27/98. – ispr., 50/00., 129/00., 51/01., 111/03., 190/03., 105/04., 84/05., 71/06., 110/07., 152/08. i 57/11.; u daljnjem tekstu: KZ/97). Podnositelj Pero Vićan proglašen je krivim zbog kaznenog djela poticanja na počinjenje kaznenog djela protiv službene dužnosti zlouporabe položaja i ovlasti iz članka 37. stavka 1. KZ-a/97.
8.1. Županijski sud u Zagrebu je u obrazloženju prvostupanjske presude, u odnosu na podnositelja Ivu Besjedicu, naveo:
»Obranu III okrivljenika Ive Besjedice iskazanu u odnosu na točku 1. izreke presude, a iz koje proizlazi poricanje učina ovog kaznenog djela, ovaj sud je ocijenio kao obranu koja je u dijelu proturječna sebi samoj te kao obranu usmjerenu na otklanjanje kaznene odgovornosti. Sama obrana III okrivljenika u tom je dijelu suprotna analizi tog dijela obrane sa preostalim predmetima koje ovaj okrivljenik kao sudac Općinskog suda u Dubrovniku prije, za vrijeme ili nakon inkriminiranog događaja u sličnim ili istovrsnim predmetima – rješavao. (...)
... potrebno je istaknuti i da je III okrivljenik bio dugi niz godina sudac zemljišnoknjižnog odjela i da je kako sam navodi u svojoj obrani dnevno i 100 tinjak rješenja te naravi potpisivao. Sam navodi da je osobno razmatrao složenije predmete i da je ovaj konkretan predmet bio takav teži – složeniji predmet. Nesporna je bila i okolnost da je III okrivljenik znao što predstavlja valjan temelj za upis prava vlasništva, odnosno da je to rješenje HFP-a. Svijest o valjanom temelju za upis prava vlasništva predstavljaju upravo činjenice koje proizlaze iz drugih rješenja koje je ovaj okrivljenik donio prije ili nakon spornog rješenja. (...)
U prilog tom zaključku suda potrebno je dovesti u svezu i postupanje III okrivljenika Ive Besjedice u predmetu koji se odnosi na istu nekretninu gotovo deset godina kasnije. Da taj sudac III okrivljenik dobro zna o kojoj je nekretnini riječ, da dobro zna da je ista prodana Josipu Kordiću od strane društva ‘Dubrovačko primorje’ d.d. kojeg je zastupao direktor društva V okrivljenik Pero Vićan vidljiva je iz