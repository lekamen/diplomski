72 30.06.2015 Uredba o osnivanju Hrvatske agencije za okoliš i prirodu
VLADA REPUBLIKE HRVATSKE
1370
Na temelju članka 12. stavka 2. Zakona o ustanovama (»Narodne novine«, br. 76/93, 29/97, 47/99 i 35/2008), Vlada Republike Hrvatske je na sjednici održanoj 24. lipnja 2015. godine donijela
UREDBU
O OSNIVANJU HRVATSKE AGENCIJE ZA OKOLIŠ I PRIRODU
Članak 1.
Ovom Uredbom osniva se Hrvatska agencija za okoliš i prirodu (u daljnjem tekstu: Agencija), kao javna ustanova, te se uređuje djelatnost, ustrojstvo, prava i obaveze i izvori sredstava Agencije.
Članak 2.
(1) Osnivač Agencije je Republika Hrvatska. Osnivačka prava i dužnosti u ime osnivača obavlja središnje tijelo državne uprave nadležno za zaštitu okoliša i prirode (u daljnjem tekstu: Ministarstvo).
(2) Agencija ima svojstvo pravne osobe i upisuje se u sudski registar.
(3) Sjedište Agencije je u Zagrebu.
(4) Agencija može osnivati podružnice s time da se njihova djelatnost uređuje Statutom Agencije.
Članak 3.
(1) Djelatnost Agencije je prikupljanje i objedinjavanje podataka i informacija o okolišu i prirodi, radi osiguravanja i praćenja provedbe politike zaštite okoliša i prirode, održivog razvitka te obavljanje stručnih poslova u vezi sa zaštitom okoliša i prirode.
(2) U obavljanju djelatnosti iz stavka 1. ovoga članka Agencija:
– uspostavlja, razvija, vodi i koordinira informacijske sustave okoliša i prirode u Republici Hrvatskoj,
– izrađuje i održava odgovarajuće baze podataka o okolišu i prirodi te osigurava uvjete za pristup informacijama o okolišu i prirodi, kojima raspolaže i koje nadzire,
– izrađuje izvješća o stanju okoliša i izvješća o stanju prirode,
– priprema podatke za izradu dokumenata i izvješća u vezi sa zaštitom okoliša i održivim razvitkom,
– izrađuje nacionalnu listu pokazatelja,
– izrađuje stručne podloge za izradu, odnosno surađuje na izradi, dokumenata zaštite okoliša i održivog razvitka te izvješća koja se daju u vezi s provedbom tih dokumenata,
– obavlja poslove praćenja i izvješćivanja o stanju okoliša te praćenja i izvješćivanja o utjecaju okoliša na zdravlje u suradnji s Hrvatskim zavodom za javno zdravstvo,
– obavlja poslove procjenjivanja ugroženosti sastavnica bioraznolikosti, uključujući izradu crvenog popisa ugroženih divljih vrsta,
– obavlja poslove standardizacije metodologije i protokola, praćenja stanja očuvanosti bioraznolikosti i georaznolikosti i predlaganje mjera za njihovu zaštitu,
– priprema stručne podloge za zaštitu i očuvanje zaštićenih dijelova prirode i područja ekološke mreže,
– izrađuje stručne podloge za planiranje upravljanja divljim vrstama, osim ako posebnim propisom nije drugačije propisano,
– izrađuje informacije za potrebe utvrđivanja uvjeta zaštite prirode za planove gospodarenja prirodnim dobrima i zahtjeve zaštite prirode za izradu prostornih planova,
– izrađuje stručne podloge za potrebe izrade prostornih planova posebnih obilježja nacionalnih parkova i parkova prirode,
– obavlja stručne poslove u vezi s procjenom utjecaja, kontrole širenja i uklanjanja stranih vrsta, ponovnog uvođenja i repopulacije divljih vrsta u prirodu, postupkom ocjene prihvatljivosti za ekološku mrežu i u vezi s prekograničnim prometom i trgovinom divljim vrstama,
– organizira i provodi edukacije dionika u okolišu i prirodi, te odgojno-obrazovnih i promidžbenih aktivnosti u okolišu i prirodi,
– provodi, odnosno sudjeluje u provedbi međunarodnih ugovora i sporazuma iz područja zaštite okoliša i zaštite prirode kojih je Republika Hrvatska stranka, u dijelu koji se odnosi na izvješćivanje prema preuzetima obvezama,
– sudjeluje u projektima i programima iz područja zaštite okoliša i prirode,
– obavlja i druge poslove u skladu s ovom Uredbom, Statutom Agencije i drugim posebnim propisima iz područja djelatnosti Agencije.
(3) Agencija je središnje informacijsko tijelo Republike Hrvatske za koordinaciju izvješćivanja i izvješćivanje Europske komisije o provedbi propisa zaštite okoliša i zaštite prirode te provodi koordinaciju izvješćivanja i