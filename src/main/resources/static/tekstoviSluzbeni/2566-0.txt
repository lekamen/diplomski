136 18.12.2015 Presuda Visokoga upravnog suda Republike Hrvatske broj: UsII-81/13-10 od 19. studenoga 2015.
VISOKI UPRAVNI SUD REPUBLIKE HRVATSKE
2567
PRESUDA
Visoki upravni sud Republike Hrvatske u vijeću sastavljenom od sudaca toga suda Lidije Vukičević, predsjednice vijeća, Mirjane Čačić i mr. sc. Inge Vezmar Barlek, članica vijeća, te Branke Stipandžije, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa Irena Tušek, protiv odluke Vijeća Hrvatske agencije za poštu i elektroničke komunikacije, sada Hrvatske regulatorne agencije za mrežne djelatnosti, Zagreb, Roberta Frangeša Mihanovića 9, koju zastupa Domagoj Maričić, klasa: UP/I-344-01/12-03/04, urbroj: 376-11/13-50 od 28. lipnja 2013. godine, uz sudjelovanje zainteresirane osobe VIPnet d.o.o., Amis Telekom d.o.o., H1 Telekom d.d., Optima Telekom d.d. i Metronet telekomunikacije d.d., radi određivanja regulatornih obveza, nakon održane javne rasprave 19. studenog 2015.,
presudio je
I. Odbija se tužbeni zahtjev za poništavanje odluke Hrvatske agencije za poštu i elektroničke komunikacije, klasa: UP/I-344-01/12-03/04, urbroj: 376-11/13-50 od 28. lipnja 2013.
II. Ova presuda će se objaviti u »Narodnim novinama«.
Obrazloženje
Osporenom odlukom tuženika točkom I. određen je tužitelj trgovačko društvo Hrvatski Telekom d.d. Zagreb, Savka cesta 32 operatorom sa značajnom tržišnom snagom na tržištu veleprodajnog širokog pojasnog pristupa. Radi toga je točkom II. izreke osporenog rješenja tužitelju određen niz obveza i to: obveza transparentnosti uz objavu Standardne ponude (članak 58. Zakona o elektroničkim komunikacijama (»Narodne novine«, broj 73/08., 90/11 i 133/12. – dalje u tekstu: ZEK), obveza nediskriminacije (članak 59. ZEK-a), obveza računovodstveno razdvajanja (članak 60. ZEK-a), obveza pristupa i korištenja posebnih dijelova mreže (članak 61. ZEK-a) te obveza nadzora cijena i vođenja troškovnog računovodstva (članak 62. ZEK-a).
Točkom III. određeni su način, uvjeti i rokovi provođenja regulatornih obveza iz točke II. odluke propisani regulatornim dokumentom Hrvatske agencije za poštu i elektroničke komunikacije »Analiza tržišta veleprodajnog širokopojasnog pristupa«, koji u cijelosti sastavni dio ove odluke, a točkom IV. izreke rješenja ukidaju se regulatorne obveze su tužitelju određene odlukom o »Analizi tržišta veleprodajnog široko pojasnog pristupa« klasa: 344-01/09-01/1709, urbroj: 376-11-09-01 od 17. srpnja 2009. godine, kao i svim njezinim izmjenama i dopunama.
Tužitelj u tužbi pobija upravni akt u cijelosti jer nije pravilno primijenjen zakon, jer u postupku koji je aktu prethodio nije postupano prema pravilima postupka, jer činjenično stanje nije pravilno utvrđeno, te je iz utvrđenih činjenica izveden nepravilan zaključak u pogledu činjeničnog stanja. Tužitelj navodi odredbu članka 58. stavak 1. ZEK-a na temelju koje je tuženik tužitelju odredio regulatornu obvezu transparentnosti uz obvezu objave standardne ponude, a kojim člankom 58. stavak 1. je propisano da tuženik može operatoru sa značajnom tržišnom snagu odrediti obvezu transparentnosti i to može učiniti na način da mu odredi obvezu učiniti javno dostupnim određene podatke. Svrha obveze transparentnosti je, kako to i sam tuženik navodi u odluci na stranici 69., četvrti odjeljak Analize, sprječavanje da operator sa značajnom tržišnom snagom provodi prema drugim operatorima diskriminaciju »…budući je moguće utvrditi sve oblike diskriminacijskog ponašanja samo kada su transparentno objavljeni uvjeti pod kojima operator sa značajnom tržišnom snagom (kojom je određena regulatorna obveza transparentnosti) nudi predmetnu veleprodajnu uslugu. Stoga, samo uz transparentno objavljene uvjete operatori mogu utvrditi jesu li diskriminirani rokovima, uvjetima ili cijenama prilikom pružanja predmetne usluge«. Obveza transparentnosti je nadopuna obveze nediskriminacije iz članka 59. ZEK-a koja je tužitelju također određena točkom 2. izreke odluke što