52 13.05.2015 Pravilnik o primjeni odredaba Zakona o faktoringu i drugih propisa na faktoring društva u likvidaciji
HRVATSKA AGENCIJA ZA NADZOR FINANCIJSKIH USLUGA
1021
Na temelju članka 107. stavka 5. Zakona o faktoringu (»Narodne novine«, br. 94/14), Hrvatska agencija za nadzor financijskih usluga na sjednici Upravnog vijeća održanoj 8. svibnja 2015. donosi
PRAVILNIK
O PRIMJENI ODREDABA ZAKONA O FAKTORINGU I DRUGIH PROPISA NA FAKTORING DRUŠTVA U LIKVIDACIJI
Opće odredbe
Članak 1.
(1) Ovim Pravilnikom propisuje se način primjene odredbi Zakona o faktoringu (»Narodne novine«, br. 94/14, dalje u tekstu: Zakon) i drugih propisa koji se primjenjuju na faktoring društva, obveze faktoring društva u likvidaciji prema Hrvatskoj agenciji za nadzor financijskih usluga (dalje u tekstu: Agencija), izuzeća faktoring društva u likvidaciji od određenih obveza kao i druga pitanja vezana za provedbu postupka likvidacije faktoring društva koja proizlaze iz propisa kojima se uređuju faktoring društva.
(2) Na postupak likvidacije faktoring društva, osim Zakona, Zakona o trgovačkim društvima i ovoga Pravilnika, primjenjuju se i odredbe zakona kojim se uređuje vođenje sudskog registra.
(3) Faktoring društva u likvidaciji dužna su se pridržavati odredaba Zakona i njegovih pripadajućih podzakonskih propisa, te drugih propisa koji se primjenjuju na faktoring društva koja nisu u likvidaciji, ako ovim Pravilnikom nije drugačije određeno.
Likvidatori
Članak 2.
(1) Likvidatorom faktoring društva može biti imenovana samo ona fizička osoba koja ispunjava uvjete za imenovanje za člana uprave faktoring društva u skladu s odredbama članka 47. Zakona kojima se propisuju uvjeti za člana uprave faktoring društva.
(2) Na imenovanje likvidatora ne primjenjuju se uvjeti za člana uprave faktoring društva iz odredbe članka 46. stavka 4., članka 47. stavka 1. točke 8. i stavka 3. istog članka Zakona, te odredbe članka 48. Zakona koje propisuju uvjete i postupak izdavanja suglasnosti za obavljanje funkcije člana uprave.
(3) Likvidator faktoring društva je dužan, u roku od 15 dana od donošenja odluke o imenovanju likvidatorom faktoring društva, Agenciji dostaviti dokaze o ispunjavanju uvjeta iz ovoga članka Pravilnika u skladu s pravilnikom kojim se detaljnije propisuju uvjeti i potrebna dokumentacija za članstvo u upravi faktoring društva.
Obveze faktoring društva ili likvidatora u vezi postupka likvidacije
Članak 3.
(1) U skladu s odredbom članka 106. stavka 2. Zakona, uprava i nadzorni odbor faktoring društva dužni su, prije donošenja odluke o likvidaciji, obaviti prethodne konzultacije s Agencijom što podrazumijeva pravodobno izvješćivanje Agencije o svim okolnostima od značenja za donošenje odluke o likvidaciji. Uprava na konzultacijama treba sudjelovati u punom sastavu, a nadzorni odbor u onom sastavu koji je potreban za njegovo valjano djelovanje u skladu s osnivačkim aktom faktoring društva i drugim primjenjivim propisima. Iznimno, u slučaju opravdane spriječenosti uprave da u punom sastavu sudjeluje na konzultacijama, na konzultacijama može sudjelovati najmanje jedan član uprave, ali pod uvjetom da isti zastupa društvo samostalno i pojedinačno te uz prethodnu dostavu Agenciji pisane obavijesti s obrazloženjem za izostanak spriječenog člana uprave ili članova uprave.
(2) Likvidator faktoring društva je dužan elektroničkim putem obavijestiti Agenciju o odluci o likvidaciji faktoring društva u roku od 3 radna dana od dana njezina donošenja, te u roku od osam dana od dana donošenja odluke o likvidaciji faktoring društva dužan je dostaviti Agenciji obavijest s priloženom odlukom o likvidaciji faktoring društva putem redovne pošte u izvorniku ili ovjerenoj preslici.
(3) Likvidator faktoring društva je dužan u roku od 30 dana od dana donošenja odluke o likvidaciji ili imenovanja likvidatorom izraditi i dostaviti Agenciji plan likvidacijskog postupka i izvještaj o stanju imovine i obveza faktoring društva sa stanjem na dan koji prethodi danu donošenja odluke o