 međutim, da se pravilo koje je ustanovio u odluci broj: U-VIIR-4640/2014 od 12. kolovoza 2014. ne odnosi na zahtjev Organizacijskog odbora koji se razmatra u ovom ustavnosudskom postupku.
Naime, odluka Ustavnog suda broj: U-VIIR-4640/2014 donesena je 12. kolovoza 2014., a objavljena je u »Narodnim novinama« broj 104 od 28. kolovoza 2014. Sukladno tome, pravilo koje je Ustavni sud odredio u točki IV. izreke te odluke primjenjuje se na sve zahtjeve za raspisivanje referenduma koji Hrvatskom saboru budu podneseni na temelju članka 87. stavka 3. Ustava nakon 28. kolovoza 2014. S obzirom na obvezujuću snagu odluka Ustavnog suda, to se pravilo ima smatrati jednom od formalnih pretpostavki za valjanost svih tih zahtjeva.
22. U konkretnom slučaju, Organizacijski odbor podnio je Hrvatskom saboru zahtjev za izjašnjavanje birača o potrebi da se zatraži raspisivanje referenduma o donošenju ZOPiND-a 16. srpnja 2014., dakle prije određivanja navedenog pravila.
Sukladno tome, ne postoje zapreke za utvrđenje da je sam zahtjev Organizacijskog odbora valjan u formalnom smislu, unatoč tome što ne sadržava ni »detaljan prikaz činjenica i okolnosti koje su bile povod za referendumsko pitanje«, ni »dostatno i relevantno obrazloženje razloga zbog kojih se traži raspisivanje referenduma«.
22.1. Ustavni sud primjećuje, međutim, da se tijekom postupka pred Hrvatskim saborom Organizacijski odbor naknadno opsežno očitovao o svim bitnim pitanjima vezanim uz referendumsku inicijativu (v. točku 3.1. alineju 6. obrazloženja ove odluke).
Ustavni sud u tom smislu utvrđuje da se odgovor Organizacijskog odbora na prijedlog Odluke HS-a ima smatrati obrazloženjem razloga zbog kojih je zatraženo raspisivanje referenduma, pri čemu su u tom odgovoru sadržani i prikazi činjenica i okolnosti koje su bile povod za referendumsko pitanje.
S obzirom na takvo stanje stvari, nije bilo potrebe da Ustavni sud u ovom ustavnosudskom postupku traži još i posebno dodatno očitovanje Organizacijskog odbora o njegovu zahtjevu od 16. srpnja 2014. za izjašnjavanje birača o potrebi da se zatraži raspisivanje referenduma o donošenju ZOPiND-a.
B. JE LI PREDLOŽENO REFERENDUMSKO PITANJE U SKLADU S USTAVOM?
23. Ustavni sud uvodno podsjeća da je postupak provedbe referenduma strogo formalni postupak.
1) Proceduralna valjanost predloženog teksta referendumskog pitanja
24. Kad je riječ o proceduralnoj valjanosti predloženog teksta referendumskog pitanja, Ustavni sud podsjeća na pravne standarde Komisije za demokraciju putem prava (Venecijanske komisije), savjetodavnog tijela Vijeća Europe za ustavna pitanja, utvrđene u njezinu Kodeksu dobre prakse o referendumima iz 2009. godine (Code of Good Practice on Referendums, adopted by the Venice Commission at its 70th plenary session /Venice, 16-17 March 2007/, Study No. 371/2006, CDL-AD(2007)008rev, Strasbourg, 20 January 2009):
»III. Posebna pravila
1. Vladavina prava
Korištenje referendumom mora biti u skladu s (must comply with) pravnim sustavom kao cjelinom, a osobito s proceduralnim pravilima. ...
2. Proceduralna valjanost tekstova upućenih na referendum
Pitanja upućena na referendum moraju poštovati:
– jedinstvo forme: u istom se pitanju ne smiju miješati nacrti amandmana specifičnog izričaja s prijedlozima općenitog izričaja ili s pitanjem koje se odnosi na načela;
– jedinstvo sadržaja: osim u slučaju potpune revizije teksta (Ustava, zakona), mora postojati istinska (intrinsic) veza između različitih dijelova svakog pitanja koje se stavlja na glasovanje, s ciljem da se zajamči slobodno pravo glasa birača, koji ne smiju biti pozvani da prihvate ili odbace u cjelini odredbe koje nisu istinski povezane; istodobna revizija nekoliko odlomaka teksta jednaka je potpunoj reviziji;
– jedinstvo hijerarhijskih razina: poželjno je da se isto pitanje ne primjenjuje simultano na zakonodavstvo različitih hijerarhijskih razina.
(...)
Tekstovi koji su suprotni zahtjevima spomenutim pod III.2 ... ne smiju se staviti na narodno izglasavanje (popular vote).«
25.