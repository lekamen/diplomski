48 30.04.2015 Obvezatne upute broj VM III - postupak kandidiranja
DRŽAVNO IZBORNO POVJERENSTVO REPUBLIKE HRVATSKE
949
Na osnovi članka 136. Zakona o lokalnim izborima (»Narodne novine«, broj 144/12), članka 30. i 65. Zakona o izboru članova predstavničkih tijela jedinica lokalne i područne (regionalne) samouprave (»Narodne novine«, broj 33/01., 10/02., 155/02., 45/03., 43/04., 40/05., 44/05., 109/07. i 24/11. – dalje: Zakon) Državno izborno povjerenstvo Republike Hrvatske donosi
OBVEZATNE UPUTE BROJ VM III
POSTUPAK KANDIDIRANJA
1. Kandidate za članove vijeća nacionalne manjine ili za predstavnika nacionalne manjine može predložiti udruga nacionalne manjine čiji pripadnici biraju članove vijeća nacionalne manjine ili predstavnika nacionalne manjine.
Udruga nacionalne manjine mora biti registrirana u Republici Hrvatskoj.
Prijedlog potpisuje osoba ovlaštena za zastupanje udruge nacionalne manjine.
Udruge kao dokaz dostavljaju nadležnom izbornom povjerenstvu izvadak iz registra udruga.
2. Kandidate za članove vijeća nacionalne manjine ili za predstavnika nacionalne manjine mogu predložiti pripadnici nacionalne manjine – birači i to najmanje 20 pripadnika nacionalne manjine – birača s područja općine, odnosno 30 pripadnika nacionalne manjine – birača s područja grada ili 50 pripadnika nacionalne manjine – birača s područja županije odnosno Grada Zagreba.
Predlagatelji i kandidati moraju imati prijavljeno prebivalište na području općine, grada, županije odnosno Grada Zagreba za koje predlažu kandidate za članove vijeća nacionalne manjine ili predstavnika nacionalne manjine.
Podnositelji prijedloga su prva tri predlagatelja koji u tom svojstvu potpisuju prijedlog.
3. Predlagatelj može predložiti najviše onoliko kandidata koliko se članova bira u to vijeće nacionalne manjine.
U vijeće nacionalne manjine općine bira se 10 članova, u vijeće nacionalne manjine grada bira se 15, a u vijeće nacionalne manjine županije odnosno Grada Zagreba bira se 25 članova pripadnika nacionalne manjine.
Redoslijed kandidata u prijedlogu određuje predlagatelj.
Ako predlagatelj predloži više kandidata od broja članova koji se bira u određeno vijeće, smatra se da su pravovaljano predloženi samo kandidati do najvećeg broja članova koji se biraju u to vijeće.
Ako predlagatelj predloži manje kandidata od broja članova koji se bira u određeno vijeće, prijedlog se smatra pravovaljanim.
4. U prijedlogu kandidata (obrasci OVM-1, OVM-2, OVM-3, OVM-4) obvezno se navodi ime i prezime svakog kandidata, nacionalnost, adresa prijavljenog prebivališta, broj važeće osobne iskaznice i mjesto njezina izdavanja te spol kandidata.
Uz ime i prezime kandidata u prijedlogu se može navesti akademski i stručni naziv i akademski stupanj kandidata u skladu sa Zakonom o akademskim i stručnim nazivima i akademskom stupnju (»Narodne novine«, broj 107/07. i 118/12.) najkasnije do isteka roka za podnošenje prigovora u postupku kandidiranja.
5. Uz prijedlog kandidata dostavlja se očitovanje o prihvaćanju kandidature (obrazac OVM-5) za svakog predloženog kandidata. Očitovanje o prihvaćanju kandidature mora biti ovjereno kod javnog bilježnika ili nadležnog izbornog povjerenstva.
Na dan davanja očitovanja kandidat mora imati prijavljeno prebivalište na području jedinice lokalne odnosno područne (regionalne) samouprave u kojoj se kandidira te mora biti upisan u registar birača kao pripadnik nacionalne manjine za koju se kandidira.
6. Prijedlog kandidata podnosi se izbornom povjerenstvu jedinice lokalne samouprave odnosno jedinice područne (regionalne) samouprave u kojoj se biraju članovi vijeća odnosno predstavnik nacionalne manjine. Prijedlog mora biti zaprimljen u nadležnom izbornom povjerenstvu najkasnije u roku 12 dana od dana raspisivanja izbora, računajući od prvog sljedećeg dana nakon objave odluke Vlade Republike Hrvatske o raspisivanju izbora u »Narodnim novinama«.
7. Ove Obvezatne upute stupaju na snagu danom objave u »Narodnim novinama«.
Klasa: 013-07/15-01/04
Urbroj: 507/19-15-3