123 11.11.2015 Pravilnik o obveznom sadržaju obrasca plana o zajedničkoj roditeljskoj skrbi
MINISTARSTVO SOCIJALNE POLITIKE I MLADIH
2345
Na temelju članka 107. stavka 3. Obiteljskog zakona (»Narodne novine«, broj 103/15) potpredsjednica Vlade Republike Hrvatske i ministrica socijalne politike i mladih donosi
PRAVILNIK
O OBVEZNOM SADRŽAJU OBRASCA PLANA O ZAJEDNIČKOJ RODITELJSKOJ SKRBI
Članak 1.
Ovim Pravilnikom propisuje se obvezan sadržaj obrasca plana o zajedničkoj roditeljskoj skrbi.
Članak 2.
(1) Plan o zajedničkoj roditeljskoj skrbi (u daljnjem tekstu: Plan), mora sadržavati sljedeće podatke o roditeljima i djetetu:
1. osobno ime,
2. osobni identifikacijski broj,
3. datum i mjesto rođenja,
4. prebivalište, odnosno boravište,
5. adresu stanovanja u trenutku sastavljanja Plana, ako se razlikuje od adrese prebivališta odnosno boravišta.
(2) Plan mora sadržavati detaljno sporazumno uređenje:
1. mjesta i adrese djetetova stanovanja,
2. vremena koje će dijete provoditi sa svakim od roditelja,
3. načina razmjene informacija u vezi s davanjem suglasnosti pri donošenju odluka bitnih za dijete, sukladno odredbama članka 108. Obiteljskog zakona (»Narodne novine«, broj 103/15, u daljnjem tekstu: Obiteljski zakon), te razmjene važnih informacija u vezi s djetetom iz članka 111. Obiteljskog zakona,
4. visinu uzdržavanja djeteta,
5. način na koji će roditelji rješavati buduća sporna pitanja.
(3) Plan može sadržavati uređenje drugih pitanja zajedničkog ostvarivanja roditeljske skrbi za koja roditelji smatraju da su bitna za dijete.
Članak 3.
Mjesto i adresa djetetova stanovanja iz članka 2. stavka 2. točke 1. ovoga Pravilnika predstavlja mjesto i adresu koju su roditelji sporazumno odredili za mjesto i adresu na kojoj će biti prijavljeno djetetovo prebivalište.
Članak 4.
(1) Roditelji su dužni u Planu sporazumno urediti vrijeme koje će dijete provoditi sa svakim od roditelja (tjedno, mjesečno, državnim praznicima, blagdanima i školskim praznicima).
(2) Roditelji su dužni u Planu sporazumno utvrditi točno vrijeme i mjesto predaje, odnosno preuzimanja djeteta mlađe dobi prije i nakon proteka vremena provedenog s djetetom.
(3) Roditelji mogu u Planu sporazumno odrediti nazočnost drugih osoba pri predaji djeteta, način prijevoza djeteta i troškove prijevoza djeteta ukoliko dijete putuje na duljim relacijama.
Članak 5.
Roditelji su dužni u Planu dogovoriti visinu uzdržavanja za dijete pri čemu mogu kao smjernice koristiti iznose iz tablice objavljene sukladno članku 314. stavku 4. Obiteljskog zakona.
Članak 6.
Planom o zajedničkoj roditeljskoj skrbi mogu se navesti i druge odluke koje donose u ostvarivanju roditeljske skrbi za koje roditelji smatraju da su bitne za dijete, sukladno članku 108. stavku 3. Obiteljskog zakona.
Odluke iz stavka 1. ovog članka koje roditelji navedu u planu o zajedničkoj roditeljskoj skrbi roditelji su dužni donositi sporazumno, s tim da se u odnosu prema trećim osobama smatra da je drugi roditelj dao suglasnost za donošenje odluke.
Članak 7.
(1) Plan se sastavlja na propisanom obrascu.
(2) Obrazac iz stavka 1. ovog članka sastavni je dio ovoga Pravilnika i sastoji se od dijela ZRS/1, dijela ZRS/2 za svako pojedino dijete te dijela ZRS/3.
(3) Plan potpisuju oba roditelja.
Članak 8.
Osobni podaci sadržani u Planu su službena tajna i na njih se primjenjuju odredbe zakona kojima se uređuje zaštita osobnih podataka.
Članak 9.
Stupanjem na snagu ovoga pravilnika prestaje važiti Pravilnik o obveznom sadržaju obrasca plana o zajedničkoj roditeljskoj skrbi (»Narodne novine«, broj 106/14).
Članak 10.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/15-02/1
Urbroj: 519-03-1-2/2-15-205
Zagreb, 2. studenoga 2015.
Potpredsjednica Vlade Republike Hrvatske i ministrica socijalne politike i mladih Milanka Opačić, v. r.
OBRAZAC
ZRS/1
PLAN O ZAJEDNIČKOJ RODITELJSKOJ SKRBI
Podaci o roditeljima
Majka Otac Ime Prezime OIB Datum rođenja Mjesto rođenja Prebivalište Boravište Adresa u trenutku