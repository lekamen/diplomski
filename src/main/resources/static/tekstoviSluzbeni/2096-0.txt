107 07.10.2015 Odluka o općinskim porezima Općine Nuštar
OPĆINA NUŠTAR
2097
Na temelju članka 30. Zakona o financiranju jedinica lokalne i područne (regionalne) samouprave (»Narodne novine«, br. 117/93, 69/97, 33/00, 73/00, 127/00, 59/01, 107/01, 117/01, 150/02, 147/03, 132/06, 26/07, 73/08, 25/12, 147/14), te članka 31. Statuta Općine Nuštar (Službeni vjesnik Vukovarsko-srijemske županije br.12/09 i 04/2013), Općinsko vijeće Općine Nuštar, na 19. sjednici održanoj dana 17. rujna 2015. godine, donosi
ODLUKU
O OPĆINSKIM POREZIMA
I. OPĆE ODREDBE
Članak 1.
Ovom Odlukom uvode se općinski porezi koji su vlastiti izvor prihoda Općine Nuštar.
Članak 2.
Općinski porezi plaćaju se na području Općine Nuštar (naselja: Nuštar, Marinci i Cerić) prema Zakonu o financiranju lokalne i područne (regionalne) samouprave i prema ovoj Odluci.
Članak 3.
Općina Nuštar uvodi sljedeće poreze:
1. prirez poreza na dohodak
2. porez na potrošnju
3. porez na tvrtku ili naziv.
Članak 4.
Ovom Odlukom utvrđuju se stope i visina poreza te način obračuna i plaćanja.
II. OPĆINSKI POREZI
1. Prirez poreza na dohodak
Članak 5.
Prirez poreza na dohodak plaćaju obveznici poreza na dohodak koji imaju prebivalište ili uobičajeno boravište na području Općine Nuštar.
Članak 6.
Prirez poreza na dohodak za obveznike plaćanja obračunava se po stopi od 6%.
2. Porez na potrošnju
Članak 7.
Porez na potrošnju plaća se na potrošnju alkoholnih pića (vinjak, rakiju i žestoka pića), prirodnih vina, specijalnih vina, piva i bezalkoholnih pića u ugostiteljskim objektima.
Članak 8.
Obveznici poreza na potrošnju su pravne i fizičke osobe koje pružaju ugostiteljske usluge na području Općine Nuštar.
Osnovicu poreza na potrošnju čini prodajna cijena pića koje se proda u ugostiteljskim objektima.
Obračun i način plaćanja poreza na potrošnju uređuje se odlukom općine.
Članak 9.
Porez na potrošnju plaća se po stopi od 3%.
3. Porez na tvrtku ili naziv
Članak 10.
Porez na tvrtku ili naziv plaćaju pravne i fizičke osobe koje su obveznici poreza na dobit ili poreza na dohodak i registrirane su za obavljanje djelatnosti.
Osobe iz stavka 1. ovog članka koje u svom sastavu imaju poslovne jedinice (prodavaonice, pogone, radionice, prodajna mjesta), obveznici su poreza na tvrtku za svaku poslovnu jedinicu.
Obveznici poreza na tvrtku koji ne obavljaju djelatnost ne plaćaju porez na tvrtku.
Porez na tvrtku ili naziv plaća se godišnje, za proteklu godinu u iznosu od 400,00 kuna.
Članak 11.
Porez na tvrtku ili naziv plaća se u roku od petnaest dana od dana dostave rješenja kojim je porez na tvrtku odnosno naziv utvrđen.
Ako se tvrtka upiše u registar tijekom godine plaća se razmjerni dio poreza na tvrtku odnosno naziv.
U svezi razreza, naplate, žalbenog postupka i drugih odredaba postupka pri plaćanju općinskih poreza sukladno se primjenjuju propisi poreza na dohodak.
III. PROVEDBENE ODREDBE
Članak 12.
Poslove u svezi utvrđivanja i naplate općinskih poreza iz ove odluke obavljat će Porezna uprava Vukovar, Ispostava u Vinkovcima.
Poreznoj upravi za obavljanje poslova iz stavka 1. ovog članka pripada naknada u iznosu od 5 % od ukupno naplaćenih prihoda.
Članak 13.
Porezna uprava je dužna do 15. u mjesecu, za prethodni mjesec, Općini Nuštar dostavljati izvješća o utvrđenim i naplaćenim porezima.
Članak 14.
Ovlašćuje se nadležna organizacija platnog prometa zadužena za naplatu javnih prihoda da naknadu Poreznoj upravi obračuna i uplati u Državni proračun i to do zadnjeg dana u mjesecu za protekli mjesec.
IV. ZAKLJUČNE ODREDBE
Članak 15.
Ova Odluka stupa na snagu osmog dana nakon objave u »Narodnim novinama«, a objavit će se i u »Službenom vjesniku« Vukovarsko-srijemske županije.
Stupanjem na snagu ove Odluke prestaje važiti Odluka o općinskim porezima od 13. prosinca 2001. godine i Odluka o izmjeni Odluke o općinskim porezima od 19. prosinca 2007. godine.
Klasa: 410-01/15-02/1
Urbroj: 2188/07-15-02/03
Nuštar, 17. rujna 2015.
Predsjednik Općinskog vijeća Ivica Gilja, v. r.
