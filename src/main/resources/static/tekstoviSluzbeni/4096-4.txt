zaključio ugovor o međupovezivanju kojim su ugovoreni uvjeti, način i cijena pristupa krajnjih korisnika broju 18811.
Tuženik je, u skladu s pravilima upravnog postupka po zahtjevu tužitelja pokrenuo upravni postupak, proveo usmenu raspravu i pribavio očitovanja stranaka u sporu.
Na osnovu tako utvrđenih činjenica tuženik je utvrdio da se ovdje radi o sporu koji proizlazi iz ugovora stranaka i to Terrakoma i VIPnet-a, za koji spor tuženik nije nadležan jer takva nadležnost ne proizlazi iz ZEK-a koji se na ovaj spor odnosi. Svaka obveza, koju tuženik određuje operatoru u svrhu rješavanja spora, mora se temeljiti upravo na odredbama navedenog Zakona.
S obzirom na navedeno i u postupku pred tuženikom utvrđeno, a što tužitelj tužbenim navodima ne osporava, ovaj Sud ocjenjuje pravilnim zaključak tuženika da podmirenje spornog računa broj 14/12 od 16. studenog 2012. godine (koji se odnosi na međusobna potraživanja tužitelja i društva Voljater d.o.o. – sada Terrakom) tužitelj treba potraživati isključivo od Terrakoma d.o.o. To iz razloga što između tužitelja i Terrakoma d.o.o. postoji ugovorni odnos koji čini pravnu osnovu za navedeno potraživanje tužitelja prema Terrakomu d.o.o. a ne prema VIPnet-u d.o.o. Naime, tuženik je prema ocjeni ovog Suda pravilno utvrdio da tužitelj nema ugovorni odnos s VIPnet-om jer tužitelj i VIPnet nisu u međusobnom ugovornom odnosu koji bi se mogao svesti pod definiciju i naprijed citirane odredbe 20. ZEK-a, već su stranke ugovora u smislu citirane odredbe Zakona tužitelj i Terrakom. Naime, tužitelj je zahtjevom zatražio od tuženika da naloži VIPnet-u podmirenje tvrtki Terrakom d.o.o. sporni račun ispostavljen temeljem zaključenog ugovora o međupovezivanju između Terrakoma i VIPnet-a. S obzirom na navedeno Sud ocjenjuje pravilnim zaključak tuženika da potraživanje tužitelja u odnosu na koji je podnesen zahtjev ne proizlazi iz prava i obveza pri primarnoj ili sekundarnoj dodjeli brojeva kako to regulira odredba ZEK-a već je stvar ugovornog odnosa i to ugovornog odnosa tužitelja i Terrakoma a ne VIPnet-a.
Predmet ovog spora je obvezno pravni ugovor koji se odnosi na uporabu kratkog koda. Odnos Terrakoma i VIPnet-a reguliran je ugovorom kojim su uređeni uvjeti, način i cijena pa za spor iz takvog ugovora tužena, sukladno odredbi članka 20. ZEK-a nije nadležna.
Suprotno tvrdnji tužitelja, Sud ne nalazi u konkretnom slučaju povrede odredbi članka 5. i 59. istog Zakona budući da se navedene odredbe ne odnose na ovu situaciju koja je bila predmet spora.
Imajući na umu sve naprijed navedeno i u sporu utvrđeno Sud nalazi da je u konkretnom slučaju tuženik imao osnova postupiti sukladno odredbi članka 20. ZEK-a, a u svezi sa člankom 46. stavak 5. Zakona o općem upravnom postupku.
Sud nije po prijedlogu tužitelja održao raspravu iz razloga jer je među strankama sporna primjena prava i budući su svi relevantni dokazi na kojima se temelji osporavana odluka tuženika poznati i bili dostupni kako tužitelju tako i zainteresiranoj osobi, a o kojima su imali mogućnost raspravljati u postupku pred tuženikom koji je u tu svrhu održao i raspravu. Nadalje, treba reći da je Sud tužitelju dostavio na očitovanje odgovore na tužbu tuženika i zainteresirane osobe, čime je i tako strankama u postupku omogućeno očitovati se o svim podnescima koji su zaprimljeni i tijekom upravnog spora.
Uzevši u obzir sve naprijed navedeno, osporavana odluka tuženika ocjenjuje se zakonitom.
Trebalo je stoga temeljem odredbe članka 57. stavak 1. ZUS-a tužbu odbiti kao neosnovanu.
Odluka o objavi presude temelji se na odredbi članka 14. stavak 8. ZEK-a.
Poslovni broj: UsII-44/13-7 Zagreb, 7. travnja 2016.
Predsjednica vijeća Mirjana Čačić, v. r.
