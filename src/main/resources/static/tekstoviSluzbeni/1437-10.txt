 samokres pregledan i da ga može spremiti u futrolu za samokres.
Četvrti razdjel – samokres je i dalje usmjeren u sigurnom smjeru i vojnik desnom rukom oslobađa funkcionalnu polugu i vraća navlaku u prednji položaj. Provodi sigurnosno okidanje i vraća samokres u futrolu za samokres te potom i spremnik u samokres.
3. KRETANJE
Članak 37.
Pojedinac i postrojba mogu se kretati korakom, trčećim korakom i trkom.
Kretanje počinje lijevom nogom.
Brzina kretanja mjeri se brojem koraka u minuti. Za kretanje korakom brzina je od 114 do 116 koraka u minuti, za kretanje trčećim korakom ona iznosi od 160 do 170 koraka u minuti, a za kretanje trkom nije određen broj koraka, nego se udaljenost svladava u najkraćemu mogućem vremenu.
Dužina koraka u kretanju korakom iznosi oko 75 cm. Dužina u kretanju trkom nije određena.
Članak 38.
Korak može biti vježbovni, obični i slobodni.
Vježbovni se korak primjenjuje uvijek kada postrojba kreće s mjesta, na vojnim svečanostima, kada postrojba iskazuje počast u kretanju, kada danju izlazi iz vojarne ili se vraća u nju, kada se daje prijavak ispred stroja i pri svim vježbovnim postupcima.
Na zapovijed: Vježbovnim korakom stu – PAJ! (slika 59.) lijevom nogom iskorači se naprijed tako da je noga prirodno savijena u koljenu, stopalo prstima blago okrenuto prema tlu i podignuto 20 cm, a zatim se noga malo ispružena u koljenu i ne skraćujući korak gipko, ali čvrsto, vrati na tlo. U tom trenutku noga se potpuno ispravi (zategne) u koljenu i težina tijela se prenese na nju. Desna noga je opružena. Položaj gornjeg dijela tijela isti je kao u osnovnom stavu.

Slika 59. Kretanje pojedinaca vježbovnim korakom
Korak mora biti gibak i čvrst, propisane dužine i brzine. Kod vježbovnog koraka svaki korak mora biti naglašen stupanjem nogom o podlogu Kretanje se nastavlja u hodnom taktu i neprisiljenom držanju, bez kolebanja i bez ukrštanja nogu.
Rukama se prirodno maše u visini opasača, prstiju spojenih i blago povijenih.
Pri kretanju vježbovnim korakom zaustavlja se na zapovijed: Vojniče.......... (desetina, vod, satnija), STOJ! Pripremni se dio zapovijedi daje pod lijevom nogom, a izvršni pod desnom nogom. Zatim se iskorači još jedan korak lijevom nogom, hitro se privuče desna noga do lijeve i zauzme osnovni stav.
Članak 39.
Za kretanje običnim (slobodnim) korakom zapovijeda se: Običnim (slobodnim) korakom stu – PAJ!
Obični se korak primjenjuje u svim ostalim prilikama osim u kretanju preko mosta, po podvodnu, zaleđenu i strmu zemljištu i u drugim sličnim okolnostima te se tada primjenjuje slobodni korak.
Članak 40.
Pri prestrojavanjima se vojne osobe mogu kretati i kraćim korakom (do 20 cm), najčešće radi pristizanja čelne vojne osobe ili postrojbe. Da bi se iz kretanja korakom normalne dužine prešlo u kretanje kraćim korakom, zapovijeda se: Kraćim kora – KOM!
Da se iz kretanja kraćim korakom prijeđe u kretanje korakom normalne dužine, zapovijeda se: Punim kora – KOM!
Članak 41.
Iz kretanja vježbovnim korakom u kretanje običnim i iz kretanja običnim korakom u slobodni i obratno prelazi se na zapovijedi: Običnim – kora – KOM! Slobodnim – kora-KOM! ili Vježbovnim – kora-KOM!
Na izvršni dio zapovijedi pod lijevom nogom desnom se iskorači još jedan korak i lijevom prijeđe u zapovjeđeni korak.
Članak 42.
Kretanje trčećim korakom s mjesta počinje na zapovijed: Trčećim kora – KOM!
U trčećemu se koraku ruke saviju u laktovima za približno 90 stupnjeva i njima se slobodno maše pokraj tijela. Postrojba trči u korak.
Članak 43.
Radi prelaska iz kretanja korakom u trčeći korak zapovijeda se: Trčećim kora – KOM!
Na izvršni dio zapovijedi pod lijevom nogom iskorači se desnom, a lijevom nastavi kretanje trčećim korakom.
Članak 44.
Radi prelaska iz kretanja trčećim korakom u korak zapovijeda se: Kora – KOM!
Na izvršni dio zapovijedi pod lijevom nogom iskorači se desnom još jedan korak i lijevom nastavi kretanje korakom.
Članak 45.
Kretanje trkom s mjesta počinje na zapovijed: TRKOM!
Radi prelaska iz kretanja korakom ili trčećim