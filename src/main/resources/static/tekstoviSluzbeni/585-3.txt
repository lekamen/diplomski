koje se prvostupanjski sud pozvao u pobijanom rješenju priložio i rješenje Hrvatskog fonda za privatizaciju Klasa: 943-01/96-01/230 Ur.broj: 563-04-403/96-5 od 29. svibnja 1996. godine, koji se nalazi u spisu, a kojim rješenjem je utvrđeno koje nekretnine su procijenjene u vrijednost društvenog kapitala u postupku pretvorbe, a koje rješenje i služi za potrebe upisa nekretnina u zemljišnu knjigu. Dakle, baš odredbom članka 42. Zakona o privatizaciji (‘Narodne novine’, broj 21/96, 71/97, 16/98 i 73/00 – dalje: ZP), a koji je stupio na snagu 22. ožujka 1996. godine određeno je da Hrvatski fond za privatizaciju izdaje rješenje kojim se utvrđuju nekretnine koje su procijenjene u vrijednost društvenog kapitala u postupku pretvorbe i to na zahtjev stranke o njenom trošku.
Dalje, uzimajući u obzir članak 47. ZP-a neprocijenjene nekretnine ne mogu ex lege postati vlasništvo predlagatelja, odnosno mogu eventualno postati vlasništvo pravnih osoba koje ih koriste samo nakon provedenog upravnog postupka od strane Hrvatskog fonda za privatizaciju, dakako u slučaju da takve nekretnine čine tehnološku cjelinu.
A to u konkretnom slučaju znači da nije bilo osnova za pozivanje na odredbe članka 365., te dalje članka 367. stavak 2. ZV-a jer je baš odredba članka 390. ZV-a imala za cilj pored ostalog i da spriječi da pravila o pretvorbi prava upravljanja, korištenja i raspolaganja u pravo vlasništva djeluju i glede ‘stvari koje nisu ušle u društveni kapital pravnih osoba u postupku pretvorbe’, dakle da djeluje u pogledu stvari na kojima je pravo upravljanja, korištenja i raspolaganja pripadalo društvenim poduzećima koja su bila podvrgnuta pretvorbi, ali te stvari nisu unesene u društveni kapital u postupku pretvorbe njihovog subjekta.
Stoga, konstatirati je da iz isključive zakonske odredbe članka 390. ZV-a proizlazi argumentum ad contrario da je pretpostavka da bi se dotadašnje pravo korištenja i raspolaganja na nekoj stvari temeljem odredbe ZV-a prešlo u pravo vlasništva je i ta – da stvar koja je objekt tog prava bude ‘unesena u društveni kapital pravnih osoba u postupku pretvorbe’.
(...)
Predlagatelj traži uknjižbu prava vlasništva, a da bi se ista dozvolila to moraju biti ispunjene ne samo pretpostavke koje se traže za provedbu svakog upisa (materijalne pretpostavke – pravilo o knjižnom predniku, opće pretpostavke valjanosti tabularne isprave, te postupovne pretpostavke), već i posebne pretpostavke za uknjižbu (članak 52. – 55. ZZK-a), s tim da se one razlikuju ovisno o tome provodi li se uknjižba na temelju privatne ili javne isprave.
A kao što je već rečeno većina nekretnina u pobijanom dijelu rješenja nije procijenjena u vrijednost društvenog kapitala u postupku pretvorbe predlagatelja dok su tri čestice zemlje na kojima su uvrštene zgrade (...) samo djelom procijenjene u društveni kapital u postupku pretvorbe, a kako taj dio ni razlomkom nije određen (što je jedna od posebnih pretpostavki za uknjižbu prava vlasništva) to ni za taj dio nije bilo moguće provesti uknjižbu prava vlasništva u zemljišnoj knjizi.«
6.2. Dopisom broj: Z-6783/08 od 6. svibnja 2009. Županijski sud u Dubrovniku izvijestio je o provedbi točke II. izreke njegovog rješenja u zemljišnim knjigama.
B. Predmet Županijskog suda u Zagrebu broj: K-Us-70/09
7. Optužnicom broj: UK-188/08 od 29. listopada 2009. Državnog odvjetništva Republike Hrvatske, Ureda za suzbijanje korupcije i organiziranog kriminaliteta (djelomično izmijenjenom dopisom od 17. listopada 2011., list 1226 spisa) podnositelji, kao III. i V. okrivljeni:
»III okrivljeni Ivo Besjedica i V okrivljeni Pero Vićan,
1.) u kolovozu 1998. godine u Dubrovniku, V okrivljeni Pero Vićan u nakani da se znatno nepripadno okoristi društvo ‘Dubrovačko primorje’ d.d. zatražio od III okrivljenog Ive Besjedice, zemljišnoknjižnog suca Općinskog suda u Dubrovniku, da upiše pravo vlasništva u korist društva ‘Dubrovačko primorje’ d.d. na svim nekretninama koje je prije pretvorbe koristilo, iako je znao da većina nekretnina u postupku