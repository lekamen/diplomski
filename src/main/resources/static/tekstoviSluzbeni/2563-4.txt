Ovom se Odlukom uređuju međusobna prava i obveze imatelja DCA-a u sustavu TARGET2-HR i Hrvatske narodne banke. Pravila o obradi naloga za plaćanje na temelju ove Odluke (glava IV. ove Odluke i Dodatak I. ovoj Odluci) odnose se na sve naloge za plaćanje koje podnese i na sva plaćanja koja primi bilo koji sudionik u sustavu TARGET2.
GLAVA II. SUDJELOVANJE
Članak 5.
Mjerila za pristup
1. Sljedeće vrste subjekata prihvatljive su da na temelju zahtjeva postanu imatelji DCA-a u sustavu TARGET2-HR:
(a) kreditne institucije osnovane u Europskom gospodarskom prostoru (EGP), uključujući i kada djeluju preko podružnice osnovane u EGP-u,
(b) kreditne institucije osnovane izvan EGP-a, pod uvjetom da djeluju preko podružnice osnovane u EGP-u i
(c) nacionalne središnje banke država članica i ESB
pod uvjetom da subjekti iz točaka (a) i (b) ovog stavka nisu podvrgnuti mjerama ograničavanja koje je donijelo Vijeće Europske unije ili država članica u skladu s člankom 65. stavkom 1. točkom (b), člankom 75. ili člankom 215. Ugovora o funkcioniranju Europske unije, čija je provedba prema mišljenju Hrvatske narodne banke nakon obavješćivanja ESB-a nespojiva s nesmetanim funkcioniranjem sustava TARGET2.
2. Hrvatska narodna banka može, prema vlastitoj ocjeni, prihvatiti sljedeće subjekte kao imatelje DCA-a:
(a) financijske odjele središnjih ili regionalnih vlada država članica koji su aktivni na tržištu novca,
(b) tijela javnog sektora država članica ovlaštena za vođenje računa klijenata,
(c) investicijska društva osnovana u EGP-u,
(d) subjekte koji upravljaju sporednim sustavima i koji djeluju u tom svojstvu i
(e) kreditne institucije ili bilo koju vrstu subjekata navedenih u točkama od (a) do (d) ovog stavka, u oba slučaja kad su osnovani u zemlji s kojom je Unija sklopila monetarni sporazum kojim se odobrava pristup bilo kojem od tih subjekata platnim sustavima Unije, pridržavajući se uvjeta iz monetarnog sporazuma i pod uvjetom da je relevantni pravni režim, na snazi u toj zemlji, jednakovrijedan relevantnom zakonodavstvu Unije.
Takvo diskrecijsko pravo Hrvatske narodne banke ostvaruje se Dodatkom VII. ove Odluke.
3. Institucije za elektronički novac, u smislu Zakona o elektroničkom novcu, nisu ovlaštene sudjelovati u sustavu TARGET2-HR.
Članak 6.
Postupak prijave
1. Da bi Hrvatska narodna banka otvorila DCA subjektu, taj subjekt mora udovoljavati mjerilima za pristup iz članka 5. ove Odluke (uključujući Dodatak VII. ove Odluke kojima se provodi članak 5. stavak 2. ove Odluke) i mora:
(a) ispuniti sljedeće tehničke zahtjeve:
i. postaviti, voditi, upravljati i pratiti te osigurati sigurnost potrebne informatičke infrastrukture radi provođenja tehničke povezanosti s SSP-om i/ili s platformom sustava T2S i dostavljanja naloga za plaćanje. Pritom podnositelji prijave mogu uključiti treće strane, ali zadržavaju isključivu odgovornost. Podnositelji prijave za imatelja DCA-a moraju, kad se spajaju izravno s platformom sustava T2S, sklopiti ugovor s pružateljem mrežnih usluga sustavu T2S radi dobivanja potrebne veze i pristupa, u skladu s tehničkim specifikacijama iz Dodatka I. ove Odluke i
ii proći testiranje (engl. certification testing) i dobiti ovlaštenje koje zahtijeva Hrvatska narodna banka i
(b) ispuniti sljedeće pravne zahtjeve:
i. predočiti mišljenje o sposobnosti u obliku utvrđenom u Dodatku III. ove Odluke, osim ako je Hrvatska narodna banka informacije i izjave koje se moraju iznijeti u tom mišljenju o sposobnosti već dobila u drugom kontekstu i
ii za kreditne institucije osnovane izvan EGP-a koje djeluju preko podružnice osnovane u EGP-u predočiti mišljenje o državi u obliku utvrđenom u Dodatku III. ove Odluke, osim ako je Hrvatska narodna banka informacije i izjave koje se moraju iznijeti u tom mišljenju o državi već dobila u drugom kontekstu.
2. Subjekti koji žele otvoriti DCA podnose prijavu u pisanom obliku Hrvatskoj narodnoj banci i prilažu najmanje sljedeću dokumentaciju/informacije:
(a) popunjene obrasce za prikupljanje statičnih