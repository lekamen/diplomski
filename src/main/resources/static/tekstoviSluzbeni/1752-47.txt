 zakonitosti kojemu su cilj i svrha da nitko ne smije biti podvrgnut arbitrarnom progonu, osudi ili kazni. Novi stavak 4. članka 31. Ustava ne može se razmatrati zasebno i odvojeno od stavka 1. tog istog članka jer samo zajedno s njim čini smislenu normativnu cjelinu, a ne može se izdvajati ni iz cjelokupnog teksta Ustava kao jedinstvene cjeline (v. točke 80. i 81.).
155. S obzirom na takvo stanje stvari, a potvrđujući stajalište Vrhovnog suda, sadržano u presudi broj: I Kž 423/13-4 od 23. listopada 2013., prema kojem bi se počinjenje kaznenog djela ratnog profiterstva moglo ocjenjivati tek ako bi se prethodno dokazalo postojanje djela/31-1, pri čemu to djelo/31-1 ne bi smjelo biti u zastari (v. točku 102.), Ustavnom sudu ne preostaje drugo nego utvrditi da Županijski sud u Zagrebu nije ispitao podnositeljev prigovor zastare kaznenog progona za djelo/31-1 (to jest kazneno djelo zlouporabe položaja i ovlasti iz članka 337. stavka 4. KZ-a/97, koji je u prvostupanjskom postupku primijenjen na slučaj podnositelja), iako je to bio dužan učiniti.
156. Kad je riječ o žalbenom postupku, Vrhovni sud također je prosuđivao pitanja vezana uz zastaru samo s aspekta kaznenog djela ratnog profiterstva, time jasno naznačujući da ne smatra potrebnim ispitivati eventualno postojanje zastare samog djela/31-1 (pri čemu je ostalo nejasno koje bi djelo sada bilo djelo/31-1 – ono iz članka 337. stavka 4. KZ-a/97 ili pak ono iz članka 291. stavka 2. KZ-a/11 – v. i točku 157.). U tim je okvirima ostao na paušalnoj tvrdnji da je prvostupanjski sud »pravilno kazneno djelo iz točke 1. izreke presude pravno označio kao ratno profiterstvo« pa je stoga »neosnovan prigovor optuženika da je nastupila zastara kaznenog progona«.
Dakle, jasno je da Vrhovni sud u slučaju Hypo u tom pitanju nije postupio na način na koji je to učinio u ranijem predmetu broj: I Kž 423/13-4 od 23. listopada 2013. (v. točku 102.), te da za to nije dao nikakve razloge.
157. Ustavni sud na kraju primjećuje da je primjena na slučaj Hypo članka 291. KZ-a/11 otvorila daljnja pitanja vezana uz zastaru djela/31-1 u svjetlu načela alternativiteta prema kojem se mora prihvatiti ili stari ili novi zakon, a ne djelomično stari i djelomično novi. Ustavni sud podsjeća da je to načelo prihvaćeno u domaćoj sudskoj praksi još od pravnog shvaćanja Krivičnog odjela Vrhovnog suda Hrvatske od 23. rujna 1977. (»Prilikom izbora koji je između dva zakona blaži uvijek se mora odlučiti za jedan od njih, i to u cjelini.«).
Naime, u KZ-u/11 pravila o zastari bitno su izmijenjena u usporedbi s prethodnim kaznenim zakonima, i to na način koji je nepovoljniji za počinitelje kaznenih djela. Osim toga, posebni maksimum kazne zatvora za djelo/31-1 o kojem je riječ u slučaju Hypo povećan je na 12 godina, pa tom (novom) maksimumu pripadaju i dulji zastarni rokovi (to jest oni koji su propisani za kaznena djela za koja je predviđena kazna zatvora u trajanju dužem od 10 godina, a ne više oni za koja je predviđena kazna zatvora u trajanju dužem od pet godina).
Stoga se od Vrhovnog suda osnovano očekivao odgovor na pitanje: jesu li zakonske odredbe o zastari element koji se mora uzeti u obzir pri ocjenjivanju koji je zakon blaži odnosno najblaži za počinitelja kaznenog djela u konkretnom slučaju ili ne, osobito u situaciji kad je novim zakonom za isto djelo propisan još i viši maksimum kazne zatvora. Budući da na to pitanje Vrhovni sud nije odgovorio u presudi, ono je i dalje otvoreno.
158. Zaključno, ni Županijski sud u Zagrebu ni Vrhovni sud nisu ispitali je li djelo/31-1 bilo u zastari na dan kad je na snagu stupila Promjena Ustava/2010 (16. lipnja 2010.) iako su prema toj činjenici trebali prosuđivati mogućnosti progona podnositelja za kazneno djelo ratnog profiterstva u slučaju Hypo.
159. Time što su propustili to učiniti, sudovi su zapravo propustili utvrditi jesu li uopće postojale pravne mogućnosti kaznenog progona, suđenja i penalizacije podnositelja za slučaj Hypo, što je dovelo do povrede članka 31. stavka 1.