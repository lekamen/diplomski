 poduzetničkim i vlasničkim pravima podnositelja i prije no što Ustavni sud ispita slučaj, čimbenici su za koje podnositelj vjeruje da će pred Ustavnim sudom biti pravilno i pravično ocijenjeni i da će dovesti do prihvaćanja prijedloga, odnosno do odgode ovrhe na temelju članka 67. stavka 2. Ustavnog zakona.
Naime, podnositelj vjeruje da je duboko pogrešno tumačenje Upravnog suda koji odgodu ovrhe u poreznim stvarima, kojih su predmet ovako golemi iznosi navodnog poreznog duga kao u podnositeljevom slučaju, vezuje uz uvjete poslovanja koji moraju jasno pokazivati da je tužitelj/poduzetnik već u stečaju (blokade računa, dugovi koji prelaze višegodišnje prihode, i dr.). Takvim tumačenjem onoga što bi trebala biti 'teško popravljiva šteta' u smislu članka 26. stavka 2. ZUS-a, Upravni sud snažno pridonosi narušavanju izgleda za oporavak poduzetničke djelatnosti u zajednici. Time je protivan i duhu članka 49. Ustava.
Podnositelj na kraju ističe da posluje od 1996. godine te da je uvijek uredno podmirivao sve svoje obveze i prema Poreznoj upravi s osnove svih poreza i doprinosa, i prema dobavljačima i zaposlenicima.«
III. OCJENA USTAVNOG SUDA
6. Člankom 67. stavkom 2. Ustavnog zakona određeno je:
»Članak 67.
(...)
Na prijedlog podnositelja ustavne tužbe Ustavni sud može odgoditi ovrhu do donošenja odluke, ako bi ovrha prouzročila podnositelju tužbe štetu koja bi se teško mogla popraviti, a odgoda nije suprotna javnom interesu niti bi se odgodom nanijela nekome veća šteta.«
7. Ustavni sud ocjenjuje da konkretni ustavnosudski postupak zahtijeva razmatranje opsežnog spisa predmeta, s aspekta mogućih povreda ustavnih prava podnositelja, koja su u ustavnoj tužbi opširno argumentirana. Radi o složenom spisu u kojemu je potrebno učiniti uvid u spis Upravnog suda u Zagrebu i upravnih tijela, analizirati opširnu ustavnu tužbu i osporenu presudu, kao i rješenja upravnih tijela te eventualno provesti druge radnje ili zatražiti očitovanja od nadležnih tijela tijekom ustavnosudskog postupka.
8. Polazeći od navedenih činjenica i smatrajući očitim da odgoda ovrhe u konkretnom slučaju nije suprotna javnom interesu niti bi se tom odgodom nekome nanijela veća šteta, a da bi izvršenje osporenog poreznog rješenja podnositelju moglo prouzročiti štetu koja bi se teško mogla popraviti, Ustavni sud je prihvatio prijedlog za odgodu ovrhe osporenog poreznog rješenja u ovom slučaju.
Riječ je o privremenoj odgodi, koja traje do donošenja odluke Ustavnog suda osnovanosti ustavne tužbe. Ovo rješenje ni na koji način ne prejudicira odluku o tim pitanjima.
Stoga, u konkretnom slučaju, Ustavni sud ispunjenima smatra pretpostavke iz članka 67. stavka 2. Ustavnog zakona, za privremenu odgodu ovrhe do donošenja konačne odluke o osnovanosti navoda iz ustavne tužbe podnositelja.
9. Sukladno navedenom, na temelju članka 67. stavka 2. Ustavnog zakona doneseno je rješenje kao u izreci.
10. Točka III. ovog rješenja temelji se na članku 29. stavku 1. Ustavnog zakona.
Broj: U-III-7408/2014
Zagreb, 18. prosinca 2014.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v. r.
