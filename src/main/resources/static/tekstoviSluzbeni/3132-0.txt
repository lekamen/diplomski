17 24.02.2016 Rješenje Ustavnog suda Republike Hrvatske broj: U-III-4035/2013 i dr. od 26. siječnja 2016.
USTAVNI SUD REPUBLIKE HRVATSKE
481
Ustavni sud Republike Hrvatske, u sastavu Snježana Bagić, zamjenica predsjednice, te suci Mato Arlović, Marko Babić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnim tužbama pokrenuo Medicinski fakultet Sveučilišta u Zagrebu, kojeg zastupaju odvjetnici Marijan Ruždjak i Nataša Grah Ruždjak iz Odvjetničkog društva Ruždjak i partneri j.t.d. iz Zagreba, na sjednici održanoj 26. siječnja 2016. donio je
RJEŠENJE
I. Ustavne tužbe se odbacuju.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Medicinski fakultet Sveučilišta u Zagrebu, zastupan po dekanu prof. dr. sc. Davoru Miličiću, kojeg u ustavnosudskom postupku zastupaju odvjetnici Marijan Ruždjak i Nataša Grah Ruždjak iz Odvjetničkog društva Ruždjak i partneri j.t.d. iz Zagreba, podnio je 18. srpnja 2013. ustavnu tužbu, kojom osporava presudu Visokog upravnog suda Republike Hrvatske (u daljnjem tekstu: Visoki upravni sud) broj: Usoz-117/2012-15 od 12. lipnja 2013., koja je objavljena u »Narodnim novinama« broj 89/13. (predmet broj: U-III-4035/2013).
Tom je presudom ukinut Pravilnik o uvjetima i postupku izbora u zvanje Medicinskog fakulteta Sveučilišta u Zagrebu – pročišćeni tekst, koji je objavljen na oglasnoj ploči Medicinskog fakulteta 5. veljače 2007. (u daljnjem tekstu: PUPIZMF/07).
2. Medicinski fakultet Sveučilišta u Zagrebu, zastupan po dekanu prof. dr. sc. Davoru Miličiću, kojeg u ustavnosudskom postupku zastupaju odvjetnici Marijan Ruždjak i Nataša Grah Ruždjak iz Odvjetničkog društva Ruždjak i partneri iz Zagreba, podnio je 20. svibnja 2015. ustavnu tužbu, kojom osporava presudu Visokog upravnog suda broj: Usoz-328/13-6 od 28. travnja 2015. koja je objavljena u »Narodnim novinama« broj 55/15. (predmet broj: U-III-2272/2015).
Tom je presudom, po službenoj dužnosti, ukinut Pravilnik o uvjetima i postupku izbora u zvanja Medicinskog fakulteta Sveučilišta u Zagrebu, koji je objavljen na oglasnoj ploči Medicinskog fakulteta 19. srpnja 2013. (u daljnjem tekstu: PUPIZMF/13).
3. Kako su presudama Visokog upravnog suda ukinuti pravilnici istog donositelja koji uređuju istu materiju (uvjeti i postupak izbora u znanstvena zvanja), Ustavni sud je o obje ustavne tužbe proveo objedinjeni ustavnosudski postupak.
II. ČINJENICE I OKOLNOSTI PREDMETA
4. Dr. sc. Robert Kolundžić dr. med. iz Zagreba podnio je Ustavnom sudu Republike Hrvatske na temelju članka 38. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) 21. srpnja 2010. prijedlog za pokretanje postupka za ocjenu ustavnosti i zakonitosti Pravilnika Medicinskog fakulteta o postupku izbora u zvanja – pročišćeni tekst koji je stupio na snagu 13. veljače 2007., objavljenog na oglasnoj ploči Medicinskog fakulteta 5. veljače 2007.
Rješenjem Ustavnog suda Republike Hrvatske broj: U-II-3777/2010 od 5. ožujka 2012. taj prijedlog dostavljen je Visokom upravnom sudu na nadležno postupanje.
4.1. Visoki upravni sud je presudom broj: Usoz-117/2012-15 zahtjev ocijenio osnovanim iz sljedećih razloga:
»Uvidom u Pravilnik o uvjetima i postupku izbora u zvanja kojega u cijelosti osporava podnositelj zahtjeva vidljivo je da je na temelju članka 154. Statuta Sveučilišta u Zagrebu Medicinskog fakulteta, dekan fakulteta utvrdio dana 16. siječnja 2007. godine pročišćeni tekst Pravilnika o uvjetima i postupku izbora u zvanja.
Pročišćeni tekst Pravilnika o uvjetima i postupku izbora zvanja obuhvaća: tekst Pravilnika o uvjetima i postupku izbora u zvanja broj: 02-61/15-2005 od 20. prosinca 2005. godine i Odluku o izmjenama i dopunama Pravilnika o uvjetima i postupku izbora u zvanja broj: 02-61/12-2006 od 12. prosinca 2006. godine.
(...)
Prema ocjeni ovoga Suda navedeni Pravilnik nije donesen u