 izvanrednim okolnostima uvjetovanim elementarnim ili drugim nepogodama ili u drugim iznimnim situacijama osoba može podnijeti zahtjev za izdavanje osobne iskaznice i u policijskoj upravi odnosno policijskoj postaji koja nije mjesno nadležna prema mjestu njezina prebivališta ili boravišta.
(5) Osoba koja nema prijavljeno prebivalište u Republici Hrvatskoj zahtjev za izdavanje osobne iskaznice podnosi bilo kojoj policijskoj upravi odnosno policijskoj postaji.
Članak 9.
(1) Prilikom podnošenja zahtjeva za izdavanje osobne iskaznice osoba je dužna dati točne i istinite podatke.
(2) Nakon zaprimanja zahtjeva za izdavanje osobne iskaznice osobni podaci podnositelja zahtjeva ispisuju se na propisanom obrascu iz evidencija Ministarstva, koje se vode u informacijskom sustavu, a podnositelj zahtjeva svojim potpisom na obrascu potvrđuje točnost ispisanih podataka.
(3) Za izdavanje osobne iskaznice koja sadržava jedan ili dva certifikata podnositelj zahtjeva dužan je s davateljem usluge certificiranja sklopiti ugovor o obavljanju usluga certificiranja.
(4) Protiv odluke kojom se odbija zahtjev za izdavanje osobne iskaznice žalba nije dopuštena, ali se može pokrenuti upravni spor.
Članak 10.
(1) Zahtjev za izdavanje osobne iskaznice osoba podnosi osobno.
(2) Zahtjev za izdavanje osobne iskaznice za dijete odnosno osobu lišenu poslovne sposobnosti u dijelu koji se odnosi na osobna stanja podnosi zakonski zastupnik.
(3) Dijete do navršenih 12 godina ne mora biti nazočno prilikom podnošenja zahtjeva za izdavanje osobne iskaznice.
(4) Zakonski zastupnik djeteta može biti roditelj, skrbnik ili osoba kojoj je odlukom suda povjereno ostvarivanje roditeljske skrbi nad djetetom u cijelosti ili u tom dijelu.
(5) Ako roditelji djeteta zajednički ostvaruju roditeljsku skrb, zahtjev za izdavanje osobne iskaznice podnose osobno oba roditelja.
(6) Iznimno od stavka 5. ovoga članka, zahtjev za izdavanje osobne iskaznice djetetu može podnijeti jedan od roditelja, uz izjavu da će drugi roditelj osobno preuzeti osobnu iskaznicu.
(7) Ako je drugi roditelj iz stavka 6. ovoga članka spriječen osobno preuzeti osobnu iskaznicu, osobnu iskaznicu može preuzeti roditelj koji je podnio zahtjev uz pisanu suglasnost drugog roditelja s potpisom ovjerenim kod javnog bilježnika ili nadležnog tijela, odnosno u konzularnom predstavništvu Republike Hrvatske ako se ne nalazi na području Republike Hrvatske, a drugi roditelj će moći suglasnost dati i elektroničkim putem korištenjem javnog servisa izdavatelja osobne iskaznice za dostavu izjave o suglasnosti ovjerene elektroničkim potpisom, kad za to budu ostvarene pretpostavke.
(8) Zahtjev za izdavanje osobne iskaznice za dijete može samostalno podnijeti jedan od roditelja ako je drugi roditelj umro ili je proglašen umrlim, ako je lišen poslovne sposobnosti u dijelu koji se odnosi na ishođenje osobne iskaznice, ako na temelju sudske odluke samostalno ostvaruje roditeljsku skrb u cijelosti ili u tom dijelu odnosno ako drugom roditelju miruje ostvarivanje roditeljske skrbi na temelju sudske odluke.
(9) Iznimno od stavaka 5. i 6. ovoga članka, u žurnim slučajevima, kada prijeti opasnost za dijete ili je izdavanje osobne iskaznice u osobitom interesu djeteta, zahtjev za izdavanje osobne iskaznice za dijete može podnijeti i izdanu osobnu iskaznicu može preuzeti isti roditelj uz pisanu suglasnost centra za socijalnu skrb nadležnog prema mjestu prebivališta odnosno boravišta djeteta, a ako dijete nema prebivalište odnosno boravište u Republici Hrvatskoj, centra za socijalnu skrb nadležnog prema sjedištu tijela kojem je podnesen zahtjev za izdavanje osobne iskaznice.
(10) Za osobu lišenu poslovne sposobnosti u dijelu koji se odnosi na osobna stanja osobnu iskaznicu preuzima zakonski zastupnik.
Članak 11.
(1) Prilikom podnošenja zahtjeva za izdavanje osobne iskaznice prilaže se jedna fotografija propisane veličine koja vjerno prikazuje osobu koja podnosi zahtjev, bez pokrivala za glavu te se daje na uvid prije izdana osobna iskaznica