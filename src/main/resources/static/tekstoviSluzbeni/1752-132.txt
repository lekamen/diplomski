 listopada 2008., br. 39627/05 i 39631/05, §§ 27. i 56. – 59.)«
453. Kad je riječ o prvom aspektu presumpcije nedužnosti, to jest o toj presumpciji kao postupovnom jamstvu u kontekstu samog kaznenog suđenja, Ustavni sud podsjeća na načelna stajališta koja je ESLJP sažeo u presudi Hrdalo protiv Hrvatske (presuda, 27. rujna 2011., zahtjev br. 23272/07):
»50. Sud ponavlja da će presumpcija nedužnosti biti povrijeđena ako sudska odluka ili izjava javnog dužnosnika koja se tiče osobe optužene za kazneno djelo odražava mišljenje da je on kriv prije nego što mu je krivnja dokazana u skladu sa zakonom. Dovoljno je, čak i ako nema formalnog utvrđenja, da postoji makar obrazloženje koje navodi na zaključak da sud ili dužnosnik smatraju da je optuženik kriv (vidjeti, primjerice, Bohmer protiv Njemačke, br. 37568/97, § 54., 3. listopada 2002.). Treba bitno razlikovati izjavu da je netko tek osumnjičen za počinjenje kaznenog djela i jasnu izjavu, dok nema pravomoćne osude, da je pojedinac počinio kazneno djelo o kojem je riječ (vidjeti, primjerice, Peša protiv Hrvatske, br. 40523/08, § 141., 8. travnja 2010.).«
454. U presudi Peša protiv Hrvatske (presuda, 8. travnja 2010., zahtjev br. 40523/08), na koju se u prethodno prikazanoj presudi pozvao ESLJP, podrobnije je obrazloženo značenje presumpcije nedužnosti i situacije kad dolazi do njezine povrede u kontekstu samog kaznenog suđenja:
»… 138. Sud ponavlja da je presumpcija nedužnosti upisana u stavku 2. članka 6. jedan od elemenata pravičnog kaznenog suđenja koje se traži u stavku 1. (vidjeti predmete Deweer protiv Belgije, 27. veljače 1980., Serija A br. 35., § 56. i Allenet de Ribemont protiv Francuske, 10. veljače 1995., Serija A br. 308, § 35.). U svom relevantnom aspektu članak 6. stavak 2. ima za cilj spriječiti podrivanje pravičnog suđenja izjavama koje prejudiciraju, a dane su u bliskoj vezi s postupkom (vidjeti predmete Khuzhin i drugi protiv Rusije, br. 13470/02, § 93., 23. listopada 2008., i Matijašević protiv Srbije, br. 23037/04, § 45., ESLJP 2006-X). Njime se zabranjuje preuranjeno izražavanje od strane samoga suda mišljenja da je osoba ‘optužena za kazneno djelo’ kriva prije nego joj je to dokazano prema zakonu (vidjeti predmet Minelli protiv Švicarske, 25. ožujka 1983., Serija A br. 62), ali također obuhvaća i izjave državnih dužnosnika koje ohrabruju javnost da vjeruje da je osumnjičenik kriv i prejudiciraju ocjenu činjenica od strane nadležne sudbene vlasti (vidjeti gore citirani predmet Allenet de Ribemont, § 41. i predmete Daktaras protiv Litve, br. 42095/98, §§ 41. – 43., ESLJP 2000-X i Butkevičius protiv Litve, br. 48297/99, § 49., ECHR 2002-II).
139. Sloboda izražavanja, zajamčena člankom 10. Konvencije uključuje slobodu primati i davati informacije. Stoga članak 6. stavak 2. ne može spriječiti vlasti da informiraju javnost o kaznenim istragama koje su u tijeku, ali traži da to čine uz svu potrebnu diskreciju i oprez, ako će biti poštovana presumpcija nedužnosti (vidjeti gore citirani predmet Allenet de Ribemont § 38. i predmet Karakaş i Yeşilırmak protiv Turske, br. 43925/985, § 50., 28. lipnja 2005.).
140. Sud je smatrao da je u demokratskom društvu neizbježno priopćiti informacije kad su podignute ozbiljne optužbe za zlouporabu položaja i ovlasti (vidjeti gore citirani predmet Butkevičius, § 50.).
141. Treba učiniti temeljno razlikovanje između izjave da je netko tek osumnjičen za počinjenje kaznenog djela i jasne izjave, dok nema pravomoćne osude, da je pojedinac počinio kazneno djelo o kojemu je riječ. Sud je dosljedno naglašavao važnost biranja riječi od strane javnih dužnosnika u njihovim izjavama prije nego je nekoj osobi suđeno i ona utvrđena krivom za neko određeno kazneno djelo (vidjeti gore citirani predmet Daktaras i predmete Böhmer protiv Njemačke, br. 37568/97, §§ 54. i 56., 3. listopada 2002. i Nešťák protiv Slovačke, br. 65559/01, §§ 88. i 89., 27. veljače 2007.). Isto je tako naglasio važnost poštovanja presumpcije nedužnosti tijekom tiskovne