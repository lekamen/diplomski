105 02.10.2015 Odluka o tehničkoj reambulaciji na području Grada Senja za dio katastarske općine Senj
DRŽAVNA GEODETSKA UPRAVA
2063
Na temelju članka 45. stavka 1. Zakona o državnoj izmjeri i katastru nekretnina (»Narodne novine«, broj 16/2007, 124/2010) Državna geodetska uprava, u sporazumu s ministarstvom nadležnim za poslove pravosuđa, donosi
ODLUKU
O TEHNIČKOJ REAMBULACIJI NA PODRUČJU GRADA SENJA ZA DIO KATASTARSKE OPĆINE SENJ
I.
U svrhu izrade katastra nekretnina i obnove zemljišne knjige na području Grada Senja za dio katastarske općine Senj provest će se tehnička reambulacija.
II.
Tehničku reambulaciju provest će Državna geodetska uprava, a određene poslove u okviru tehničke reambulacije, te izradu elaborata tehničke reambulacije tvrtka Zavod za fotogrametriju d.d., Zagreb.
III.
U obavljanju poslova na tehničkoj reambulaciji službenici Državne geodetske uprave i zaposlenici tvrtke Zavod za fotogrametriju d.d., Zagreb, ovlašteni su:
– ući hodom u prostor svake katastarske čestice, izuzimajući građevine, a vozilom ako to dopuštaju okolnosti gospodarenjem zemljištem,
– u nužnom opsegu odstraniti drveće, grmlje i ostalo raslinje ukoliko ometa obavljanje tehničke reambulacije
– postaviti na zemljištu ili građevinama sve potrebne oznake izmjere i međne oznake.
IV.
Nositelji prava na zemljištima na području Grada Senja za dio katastarske općine Senj dužni su do 30. listopada 2015. godine vidljivim trajnim oznakama i na svoj trošak označiti granice zemljišta na kojima imaju pravo vlasništva ili druga prava.
V.
Upravitelji općih, javnih i drugih dobara na području Grada Senja za dio katastarske općine Senj dužni su, do roka iz točke IV. ove Odluke, označiti vidljivim trajnim oznakama i na svoj trošak granice zemljišta kojim upravljaju.
VI.
Nositelje prava na zemljištu pismenim putem će se pozvati na obilježavanje granica zemljišta.
VII.
Državna geodetska uprava – Područni ured za katastar Gospić i tvrtka Zavod za fotogrametriju d.d., Zagreb, osigurat će stručnu pomoć u označavanju granica zemljišta osobama iz točaka IV. i V. ove Odluke.
VIII.
Granice zemljišta koje ne obilježe nositelji prava na zemljištima obilježit će se na trošak nositelja tih prava.
IX.
Pogreške koje nastanu zbog neobilježavanja granica zemljišta ispravit će se na trošak nositelja prava na zemljištu.
X.
Rezultati tehničke reambulacije izložit će se, po njenom dovršenju, na javni uvid.
XI.
Ova Odluka stupa na snagu prvog dana od dana objave u »Narodnim novinama«.
Klasa: 931-04/15-01/05
Urbroj: 541-01/5-15-14
Zagreb, 22. rujna 2015.
Ravnatelj dr. sc. Danko Markovinović, v. r.
