 To privilegiranje bilo bi ustavnopravno prihvatljivo samo kada bi za njega postojali opravdani razlozi.
Međutim, kako je to već navedeno u točki 11. obrazloženja ove odluke, u obrazloženju Konačnog prijedloga ZoDS-a (ožujak 2012.) o tome nema ni riječi, a ni Ustavni sud u provedenom postupku nije utvrdio nijedan objektivan i relevantan razlog koji bi mogao opravdati takvu odluku zakonodavca.
Ustavni sud smatra da su člankom 74.c stavkom 1. ZoDS-a derogirana načela na kojima se temelji prijem službenika u državnu službu, kao što su ravnopravni odnos između državnih službenika i države kao poslodavca te jednako postupanje i jednaka pravila prijama u državnu službu (članak 1. ZoDS-a), što nesumnjivo dovodi do povrede temeljnih pravila na kojima počiva državna služba u Republici Hrvatskoj.
Stoga je članak 2. ZID-a ZoDS-a/12 u dijelu kojim je ZoDS-u dodan članak 74.c u nesuglasnosti s člankom 14. u vezi s člankom 44. Ustava.
17. Slijedom navedenog na temelju članka 55. stavka 1. Ustavnog zakona odlučeno je kao u točki I. izreke odluke.
Na temelju članka 55. stavka 2. Ustavnog zakona, Ustavni sud odlučio je kao u točki II. izreke odluke.
Točka III. izreke odluke temelji se na članku 29. Ustavnog zakona.
Broj: U-I-2036/2012
Zagreb, 21. prosinca 2015.
Predsjednica dr. sc. Jasna Omejec, v. r.
