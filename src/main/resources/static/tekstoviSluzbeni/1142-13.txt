 cijenama ili ne, odnosno je li pored navodne zabranjene razmjene informacija utvrdila i postojanje dogovora o cijenama, Marini Hramina nije omogućeno očitovanje o činjenicama koje su podloga za takav pravni stav Agencije.
6.3. Očitovanje ACI-ja
Agencija je 26. lipnja 2014. zaprimila očitovanje ACI-ja na Obavijest o preliminarno utvrđenim činjenicama u postupku, u kojem se u bitnome navodi kako sukladno članku 14. Poslovnika o radu udruženja marina HGK od 20. ožujka 2007. (dalje: Poslovnik), na sjednici Udruženja se razmatraju i rješavaju samo pitanja koja su uvrštena na dnevni red sjednice. Iz dnevnog reda sjednice Udruženja održane 25. listopada 2012. razvidno je kako je predmet sjednice, kao i svih prethodnih sjednica, bilo praćenje aktualne problematike u poslovanju marina i iznalaženje načina što kvalitetnijeg rješavanja iste. Osnovni problem prilikom sastavljanja zapisnika sa sjednice Udruženja održane 25. listopada 2012. bilo je neiskustvo u tu svrhu zaduženog zapisničara, koji je izjavu predsjednika Udruženja izrečenu neovisno i u neslužbenom tonu, nakon završetka sjednice, unio u Zapisnik pritom je parafrazirajući pridajući joj potpuno drugo značenje. Neiskustvo navedenog zapisničara ogleda se i u činjenici da samom zapisniku nedostaju osnovni, Poslovnikom propisani sastavni dijelovi, pa tako isti ne sadrži utvrđenje prisutnih osoba (članaka 11. Poslovnika) kao niti izvješće o ostvarivanju zaključaka donesenih na prethodnoj sjednici (članak 12. Poslovnika). Predmetnoj sjednici Udruženja su prisustvovali i P.Š. u svojstvu predstavnika Ministarstva pomorstva, prometa i infrastrukture, svjedok D, u svojstvu predstavnika Ministarstva turizma te svjedok G, kao predstavnik HGK pa je doista nevjerojatno da bi takav dogovor poduzetnici vršili u prisutnosti djelatnika resornih ministarstava.
ACI osporava da bi kao stranke u ovom postupku sklapali zabranjeni sporazum odnosno na bilo koji način usklađeno djelovali u cilju ograničavanja tržišnog natjecanja. Svaki od poduzetnika koji je sudjelovao na sastanku je samostalno donio odluku koja se odnosi na njegovo ponašanje na tržištu, nije bilo nikakvog dogovora koji bi rezultirao ili pokušaj kojeg bi rezultirao sa povećanjem cijena radi ostvarenja dodatnog profita. Sudjelovanje na sastancima je bilo bez ikakvih antikompetitivnih namjera sa ciljem unapređivanja usluga.
ACI nadalje navodi kako u odnosu na utvrđenje postupanja stranaka u ovom postupku, mogao je biti u primjeni Sporazum o stabilizaciji i pridruživanju sklopljen između Republike Hrvatske i Europske zajednice i njihovih država članica te Ugovor o pristupanju Republike Hrvatske Europskoj uniji, dok kriteriji, standardi i instrumenti tumačenja tijela Europske unije na koje se poziva Agencija, a koji nisu sadržani u tekstu tih sporazuma ili ugovora niti su preuzeti i objavljeni u bilo kojem drugom hrvatskom zakonu ili propisu, ne mogu biti izvor prava.
Nadalje, ACI navodi kako je Agencija bila dužna utvrditi mjerodavno tržište i tržišnu snagu poduzetnika jer isti predstavljaju odlučujući faktor pri određivanju činjenice postojanja teških ograničenja tržišnog natjecanja. Naime, sukladno članku 81. Ugovora o EZ, gospodarski kriteriji kao što su tržišna snaga sudionika i drugi čimbenici vezani uz strukturu tržišta čine ključni element procjene utjecaja na tržište kojeg bi mogla proizvesti suradnja, pa tako i procjene težine ograničenja. Utvrđenje mjerodavnog tržišta u proizvodnom smislu kao pružanja usluge najma veza u marinama je protivno odredbama Pravilnika, Zakona o koncesijama (»Narodne novine«, broj 143/12), Zakona o obveznim odnosima (»Narodne novine«, broj 35/05, 41/08,125/11) te Uredbe o mjerodavnom tržištu jer ovlaštenici koncesije ne pružaju usluge najma veza, već usluge veza na koje se odgovarajuće primjenjuju odredbe koje reguliraju institut ostave propisane Zakonom o obveznim odnosima.
ACI ističe kako je presudom Suda EU u predmetu broj T-41/96, Bayer AG v Commission utvrđena nužnost postojanja dokaza o