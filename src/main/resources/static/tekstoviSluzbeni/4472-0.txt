81 09.09.2016 Pravilnik o uvjetima za obavljanje djelatnosti brodarskog agenta
MINISTARSTVO POMORSTVA, PROMETA I INFRASTRUKTURE
1821
Na temelju članka 181.c Zakona o plovidbi i lukama unutarnjih voda (»Narodne novine« br. 109/2007, 132/2007, 51A/2013 i 152/2014), ministar pomorstva, prometa i infrastrukture donosi
PRAVILNIK
O UVJETIMA ZA OBAVLJANJE DJELATNOSTI BRODARSKOG AGENTA
I. TEMELJNE ODREDBE
Članak 1.
Ovim se Pravilnikom propisuju uvjeti za obavljanje agencijskih djelatnosti u brodarstvu, prava i obveze brodarskog agenta i agenta unutarnje plovidbe, te ispitni program i način polaganja stručnog ispita za stjecanje ovlaštenja agenta unutarnje plovidbe.
Članak 2.
Pojedini pojmovi u smislu ovoga Pravilnika znače:
1) Brodarski agent je pravna osoba koja je registrirana za obavljanje agencijskih djelatnosti u brodarstvu (u daljnjem tekstu: agencijski poslovi) i koja je upisana u Registar brodarskih agenata, u skladu odredbama Zakona o plovidbi i lukama unutarnjih voda (u daljnjem tekstu: Zakon) i ovoga Pravilnika. Brodarski agent je punomoćnik i pomoćnik brodara koji s njim ulazi u pravne odnose na osnovi ugovora o agentiranju u brodarstvu.
2) Agent unutarnje plovidbe je fizička osoba koja je zaposlena kod brodarskog agenta a koja neposredno obavlja agencijske poslove, koja je položila stručni ispit i posjeduje ovlaštenje agenta unutarnje plovidbe.
3) Ugovor o agentiranju u brodarstvu (u daljnjem tekstu: ugovor o agentiranju) je ugovor kojim se brodarski agent obvezuje, na temelju opće ili posebne punomoći, u ime i za račun nalogodavatelja, obavljati agencijske poslove te poslove pomaganja, posredovanja i zastupanja, a nalogodavatelj se obvezuje brodarskom agentu nadoknaditi troškove i platiti nagradu.
4) Registar brodarskih agenata je elektronski upisnik brodarskih agenata koji vodi nadležna lučka uprava.
5) Upisnik agenata unutarnje plovidbe je elektronski upisnik agenata unutarnje plovidbe koji su položili stručni ispit pri lučkoj kapetaniji koja ga vodi.
6) Ministarstvo je Ministarstvo nadležno za poslove unutarnje plovidbe.
7) Ministar je čelnik Ministarstva.
II. PRAVA I OBAVEZE BRODARSKOG AGENTA
Članak 3.
Brodarski agent može obavljati agencijske poslove temeljem zaključenog ugovora o agentiranju sa nalogodavateljem u pisanom obliku.
Članak 4.
(1) Brodarski agent obavlja u ime i za račun nalogodavatelja sljedeće agencijske poslove:
a) zastupanja:
– prilikom prihvata i otpreme plovila,
– brodara u odnosima s vlastima, lukom i drugim osobama,
– u odnosima vezanima uz teret, ukrcaj, iskrcaj, prekrcaj i predaju primatelju,
– u odnosima vezanim uz potrebe plovila, posade i putnika,
– u odnosima vezanim uz interese brodara,
– predaja ili primitak protesta vezanih uz štete na plovilu uslijed oštećenja ili gubitka tereta;
b) posredovanja:
– prilikom sklapanja ugovora o iskorištavanju plovila,
– u kupoprodaji,
– gradnji i remontu plovila,
– u osiguranju u plovidbenom pothvatu,
– u osiguranju tereta,
– prikupljanju posade za brodara;
c) pomaganja
– zapovjedniku, članovima posade i putnicima.
(2) Zastupanje i posredovanje iz stavka 1. ovog članka ne odnosi se na ugovor o zakupu i ugovor o prijevozu na vrijeme za cijeli brod.
(3) Brodarski agent obavlja i druge poslove na temelju sklopljenog ugovora o agentiranju.
Članak 5.
Dužnosti brodarskog agenta su:
– postupati po nalogu nalogodavatelja, u granicama danog ovlaštenja,
– postupati s pažnjom dobrog i urednog gospodara,
– obavještavati nalogodavatelja o provođenju naloga,
– podnositi obračun nalogodavatelju,
– osobno obavljati poslove,
– isticati osobine brodarskog agenta.
Članak 6.
(1) Brodarski agent dužan je pravovremeno zatražiti polog novčanih sredstava od nalogodavatelja za pokriće troškova usluga koje ovaj traži u hrvatskim lukama.
(2) Ukoliko nalogodavatelj nije doznačio zatražena sredstva prije dolaska plovila, brodarski agent dužan je pisanim putem obavijestiti pružatelje usluga kako bi mogli sami odlučiti o pružanju usluga.
(3) Brodarski agent dužan je na zahtjev osobe 