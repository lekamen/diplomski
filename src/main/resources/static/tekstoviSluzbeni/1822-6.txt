 Pomorcu se isplaćuje svota u iznosu od dvostruke osnovne plaće za vrijeme boravka Broda u takvom području, pod uvjetom da ona ne može biti manja od svote za 5 dana; i
c) Pomorac ima pravo na dvostruki iznos naknade za invalidnost i smrt koji su prouzročeni u ratnim i/ili visoko rizičnim područjima.
3. U slučaju otmice odnosno zarobljavanja Pomorca ili da na neki drugi način bude spriječen nastaviti plovidbu, kao rezultat čina piratstva ili otmice, bez obzira na to da li se takav čin odvio unutar ili izvan ratnih ili visoko rizičnih područja određenih za potrebe ovog članka, Pomorac će i dalje koristi prava iz Ugovora o zaposlenju i iz ovog Kolektivnog ugovora sve dok ne bude oslobođen, a nakon toga dok ne bude sigurno vraćen u mjesto njegovog stalnog prebivališta ili mjesto sklapanja Ugovora o zaposlenju ili do završetka ugovornih obveza Poslodavca. U ova kontinuirana prava, posebno treba uključiti plaćanje pune plaće i drugih ugovornih prava. Poslodavac će također učiniti svaki napor kako bi otetom Pomorcu, osigurao uz dodatnu zaštitu, hranu, socijalnu skrb, medicinsku i drugu pomoć ako je potrebno.
4. Ratno i visoko rizično područje je područje:
a) Koje se po objavi Zajedničkog ratnog odbora (JWC) isključuje iz osiguranja redovitih ratnih rizika; i
b) Za koje se plaća dodatna premija za ratni rizik za Brod po stopi ne manjoj od 0,25%.
5. Stranke ovog Kolektivnog ugovora će, s vremena na vrijeme, izmijeniti službene informacije po objavi JWC, a koje su im dostupne o ratnim i/ili visoko rizičnim područjima i utvrditi ih za potrebe ovog Kolektivnog ugovora.
Stvari u vlasništvu pomorca
Članak 18.
1. Ako Pomorac pretrpi potpuni ili djelomični gubitak ili oštećenje na svojim osobnim stvarima iz bilo kojeg razloga, osim razloga uvjetovanih vlastitom krivnjom, bilo za vrijeme trajanja ukrcanja ili na putovanju do i s Broda, ima pravo na naknadu štete od Poslodavca do najvećeg iznosa navedenog u Općem dodatku (2).
2. Pomorac mora posvjedočiti istinitost podataka koje je dao u svezi s izgubljenim stvarima.
3. Osobnim stvarima Pomorca smatraju se stvari u njegovoj osobnoj uporabi tijekom vremena ukrcanja i na putu od mjesta stalnog prebivališta do Broda, odnosno od Broda do mjesta stalnog prebivališta.
4. Poslodavac će poduzeti mjere čuvanja imovine Pomorca koji napušta Brod zbog bolesti ili ozljede, ili imovine preminulog Pomorca i vratiti iste njemu ili imenovanom korisniku.
Prestanak zaposlenja
Članak 19.
1. Zaposlenje prestaje:
a) Nakon isteka zaključenog Ugovora o zaposlenju sukladno članku 3. ovog Kolektivnog ugovora;
b) Kada je iskrcanje obavljeno zbog bolesti ili ozljede nakon liječničkog pregleda u skladu s člankom 23. ovog Kolektivnog ugovora
2. Pomorac na kojeg se ovaj Kolektivni ugovor odnosi može s Poslodavcem prekinuti zaposlenje ili tražiti iskrcanje:
a) Davanjem pisane obavijesti o prekidu ili iskrcanju Poslodavcu ili zapovjedniku Broda mjesec dana unaprijed u nazočnosti dva svjedoka;
b) Kada je tijekom putovanja potvrđeno da je supružnik, ili u slučaju Pomorca samca, njegov roditelj, smrtno obolio. Ova odredba će se primijeniti i u slučaju partnera Pomorca kojega je Pomorac nominirao prilikom zaključivanja Ugovora o zaposlenju za svog prvog srodnika;
c) Ako je Pomorac bio zaposlen na određeno putovanje na određenom Brodu koje je u međuvremenu značajno izmijenjeno s obzirom na trajanje ili kategoriju plovidbe;
d) Ako Brod plovi u ratno ili visoko rizično područje kako je definirano u članku 17. ovog Kolektivnog ugovora;
e) Ako je za Brod utvrđeno da ne zadovoljava standarde SOLAS Konvencije; Međunarodne konvencije o teretnoj vodenoj liniji (LL) iz 1966.; STCW Konvencije; Međunarodne konvencije o sprječavanju onečišćenja mora sa brodova iz 1973. godine kako je izmijenjena i dopunjena (MARPOL); Međunarodne konvencije o minimalnim standardima za trgovačke brodove (ILO br. 147) iz 1976. i Protokola iz 1996. U svakom slučaju držat će se da Brod ne zadovoljava standarde ako nema svjedodžbe propisane hrvatskim zakonodavstvom 