27 25.03.2016 Uputa za izradu zaštićenog programa za obavljanje mjenjačkih poslova ovlaštenih mjenjača
HRVATSKA NARODNA BANKA
796
Na temelju članka 43. stavka 3. Zakona o Hrvatskoj narodnoj banci (»Narodne novine«, br. 75/2008. i 54/2013.) i članka 14. stavka 1. Odluke o uvjetima i načinu na koji ovlašteni mjenjači obavljaju mjenjačke poslove (»Narodne novine«, br. 22/2016.) guverner Hrvatske narodne banke 21. ožujka 2016. donio je
UPUTU
ZA IZRADU ZAŠTIĆENOG PROGRAMA ZA OBAVLJANJE MJENJAČKIH POSLOVA OVLAŠTENIH MJENJAČA
I. OPĆE ODREDBE
(1) Uputom za izradu zaštićenog programa za obavljanje mjenjačkih poslova ovlaštenih mjenjača (u nastavku teksta: Uputa) propisuju se obvezne funkcije te tehnički uvjeti koji moraju biti ispunjeni pri izradi zaštićenog programa za obavljanje mjenjačkih poslova ovlaštenih mjenjača (u nastavku teksta: zaštićeni program), način obavještavanja javnosti o uvjetima i načinu prikupljanja ponuda zaštićenih programa, način obavještavanja javnosti o proizvođačima zaštićenih programa za koje je Hrvatska narodna banka izdala certifikate te sadržaj izvješća »Promet ovlaštenih mjenjača – zbirno izvješće o kupnji i prodaji strane gotovine i otkupljenim čekovima koji glase na stranu valutu« koje su ugovorne banke dužne dostavljati Hrvatskoj narodnoj banci u skladu s člankom 13. stavkom 18. Odluke o uvjetima i načinu na koji ovlašteni mjenjači obavljaju mjenjačke poslove (»Narodne novine«, br. xx/2016.; u nastavku teksta: Odluka).
(2) Za potrebe ove Upute pojmovi »blagajničko mjesto«, »mjenjačka provizija«, »mjenjačko mjesto«, »ovlašteni mjenjač«, »povoljni kupovni tečaj«, »povoljni prodajni tečaj«, »temeljni kupovni tečaj«, »temeljni prodajni tečaj«, »ugovor o obavljanju mjenjačkih poslova«, »ugovorna banka« i »zaštićeni program« imaju značenje kako je definirano člankom 2. Odluke.
(3) Tehnički uvjeti koji moraju biti ispunjeni pri izradi zaštićenog programa za ovlaštene mjenjače propisani su u »Tehničkoj specifikaciji zaštićenog programa«, koja je sastavni dio ove Upute.
(4) Prilozi 1, 2, 3, 3A, 4A, 4B i 5 sastavni su dio ove Upute.
(5) Tehničkom specifikacijom zaštićenog programa propisan je minimalni model podataka, operativni sustavi i programski jezici prihvatljivi za izradu zaštićenog programa za koji Hrvatska narodna banka izdaje certifikat te XSD shema za dostavu izvješća »Izvješće o kupnji odnosno prodaji strane gotovine i otkupu čekova koji glase na stranu valutu za razdoblje _______«, koje ovlašteni mjenjači dostavljaju ugovornim bankama i izvješća »Promet ovlaštenih mjenjača – zbirno izvješće o kupnji i prodaji strane gotovine i otkupljenim čekovima koji glase na stranu valutu« u XML formatu.
II. OBVEZNE FUNKCIJE ZAŠTIĆENOG PROGRAMA
(1) Zaštićeni program mora imati sljedeće funkcije:
1. izrada, pohranjivanje, kodiranje podataka i ispisivanje tečajnih lista,
2. izrada, pohranjivanje, kodiranje podataka i ispisivanje Potvrda o otkupu i Potvrda o prodaji,
3. izrada, pohranjivanje, kodiranje podataka i ispisivanje potvrda o uplatama i isplatama gotovine u kunama i strane gotovine te o isplatama čekova koji glase na stranu valutu iz blagajne,
4. izrada, pohranjivanje i ispisivanje sljedećih obveznih izvješća:
– »Blagajnički dnevnik za evidentiranje transakcija« – Prilog br. 1
– »Obračun dnevne blagajne – stanje blagajničkog dnevnika« – Prilog br. 2
– »Izvješće o kupnji odnosno prodaji strane gotovine i otkupu čekova koji glase na stranu valutu za razdoblje _______« – Prilog br. 3
– »Dnevnik otkupa strane gotovine i čekova koji glase na stranu valutu« – Prilog br. 4A
– »Dnevnik prodaje strane gotovine« – Prilog br. 4B
– »Specifikacija strane gotovine i čekova koji glase na stranu valutu« – Prilog br. 5
– »Pregled radnih dana tijekom kojih je ovlašteni mjenjač primjenjivao dvije tečajne liste«
– »Pregled tečajnih lista na kojima je istovrsni tečaj bilo koje valute odstupao od tečaja iste valute na prethodnoj tečajnoj listi za više od 1%«
– »Izvješće o broju ispisivanja potvrda o otkupu odnosno prodaji«,
5. 