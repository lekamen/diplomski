74 03.07.2015 Jedinstvena metodološko-nomotehnička pravila za izradu akata koje donosi Hrvatski sabor
HRVATSKI SABOR
1410
Na temelju članka 81. Ustava Republike Hrvatske i članka 159. i 162. Poslovnika Hrvatskoga sabora, Hrvatski sabor na sjednici 19. lipnja 2015. donio je
JEDINSTVENA METODOLOŠKO-NOMOTEHNIČKA PRAVILA ZA IZRADU AKATA KOJE DONOSI HRVATSKI SABOR
DIO PRVI UVODNE ODREDBE
Predmet uređenja i obuhvat primjene u odnosu prema subjektima
Članak 1.
(1) Ovim Jedinstvenim metodološko-nomotehničkim pravilima za izradu akata koje donosi Hrvatski sabor (u daljnjem tekstu: Pravila) uređuju se pravno-metodološka načela i jedinstvena tehnika koja se primjenjuje pri izradi akata koje donosi Hrvatski sabor, a u prvom redu zakona i drugih propisa, (u daljnjem tekstu: propisa) njihova struktura i sistematika, te stil i način pisanja.
(2) Pravila primjenjuju nositelji normativnih poslova i ovlašteni predlagatelji propisa.
(3) Pravila se daju u obliku koji je najprimjereniji za pisanje zakona i na odgovarajući način se primjenjuju na sve druge propise.
Primjena u odnosu prema objektima
Članak 2.
(1) U smislu ovih Pravila pod propisom smatraju se:
a) Ustav
b) ustavni zakon
c) zakonik
d) zakon
e) poslovnik
f) uredba
g) pravilnik
h) naputak
i) preporuka
j) naredba
k) odluka i
l) drugi opći akti.
(2) Ova Pravila mogu se primjenjivati na strategije, planove, programe, rezolucije i deklaracije.
(3) Ova Pravila mogu se primjenjivati i u postupku izrade propisa nadležnih tijela jedinica lokalne i područne (regionalne) samouprave.
DIO DRUGI JEDINSTVENA TEHNIKA IZRADE PROPISA
POGLAVLJE I. SADRŽAJ PROPISA
Struktura propisa
Članak 3.
(1) Propis ima sljedeću strukturu:
a) uvodni dio
b) glavni dio i
c) završni dio.
(2) Ako pravna narav, odnosno sadržaj to zahtijeva, propis može imati priloge i dodatke (anekse) koji čine njegov sastavni dio, te se donose, mijenjaju, dopunjuju i objavljuju po istom postupku i na način kao i sam propis.
ODJELJAK A SADRŽAJ UVODNOG DIJELA PROPISA
Uvodne odredbe
Članak 4.
(1) Uvodni dio propisa sadržava:
a) preambulu
b) naziv propisa i
c) obuhvat sadržaja.
(2) Uvodni dio propisa osim navedenoga u stavku 1. ovoga članka može sadržavati i pojedine pojmove kojima se daje određena definicija koje oni imaju samo u smislu toga propisa.
Preambula
Članak 5.
(1) Preambula je dio propisa koji se nalazi na početku propisa, a sadržava naznaku pravne osnove za donošenje propisa, odnosno odredbe višeg propisa iz kojih proizlazi ovlaštenje za njegovo donošenje.
(2) Osim podataka iz stavka 1. ovoga članka, preambula obvezno sadržava naziv tijela, odnosno ovlaštene osobe koja donosi propis, s navođenjem sjednice i datuma donošenja.
(3) Kada je tijelo, odnosno ovlaštena osoba za donošenje propisa dužna prethodno dobiti mišljenje ili suglasnost nekoga drugog tijela, preambula nužno sadržava i naziv tijela koje je dalo mišljenje, odnosno suglasnost za donošenje toga propisa, pri čemu nije dopustivo utvrđivati da dva tijela zajedno donose jedan propis.
(4) U preambuli se ne koriste kratice ni skraćeni nazivi tijela, osoba ili propisa.
(5) Odredbe ovoga članka ne odnose se u cijelosti na Ustav i ustavne zakone te zakone.
Naziv propisa
Članak 6.
(1) Naziv je dio propisa koji se stavlja iza preambule i treba biti kratak te sažeto izražavati vrstu propisa i predmet uređenja kojim se identificira sadržaj njegova uređivanja.
(2) Naziv propisa piše se bez kratica i bez znakova interpunkcije.
(3) Iznimno od odredbe stavka 1. ovoga članka, kada sadržaj obuhvaća više područja, u naziv propisa unosi se sažeti naziv onog sadržaja koji je za taj propis najznačajniji.
Predmet propisa
Članak 7.
(1) Predmet propisa izražava se sažeto i kratko u članku 1. uvodnih odredaba.
(2) Nije prihvatljivo i nepotrebno je u sadržaju članka 1. propisa taksativno nabrajati svaki dio propisa, odnosno sva pojedina pitanja koja se uređuju propisom, nego je nužno izraziti bit i uputiti na osnovni predmet odnosno sadržaj propisa.
(3) Odredbe stavka 1. i 2. ovoga članka odnose