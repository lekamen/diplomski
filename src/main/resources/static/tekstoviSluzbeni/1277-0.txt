66 15.06.2015 Presuda Visokog upravnog suda Republike Hrvatske broja: Us-9222/11-4 od 22. travnja 2015.
VISOKI UPRAVNI SUD REPUBLIKE HRVATSKE
1278
PRESUDA
Visoki upravni sud Republike Hrvatske u vijeću sastavljenom od sudaca toga suda mr. sc. Ivice Kujundžića, predsjednika vijeća, Mire Kovačić i Eveline Čolović Tomić, članica vijeća, te više sudske savjetnice Marine Zagorec, zapisničarke, u upravnom sporu tužitelja TDR d.o.o., Vladimira Nazora 1, Rovinj, kojeg zastupa predsjednik Uprave Davor Tomašković i ADRIS GRUPA d.d. Vladimira Nazora 1, Rovinj, kojeg zastupa član Uprave Plinio Cuccurin, protiv rješenja tužene Agencije za zaštitu tržišnog natjecanja Republike Hrvatske, Zagreb, Savska cesta 41, klasa: UP/I-030-02/2006-01/082, urbroj: 580-02-11-41-359 od 16. lipnja 2011., radi utvrđivanja sprečavanja, ograničavanja ili narušavanja tržišnog natjecanja, u nejavnoj sjednici vijeća održanoj 22. travnja 2015.
presudio je
I. Tužbe se odbijaju.
II. Ova će se presuda objaviti u »Narodnim novinama«.
Obrazloženje
Osporenim rješenjem, točkom I. izreke, utvrđuje se da su poduzetnik Adris grupa d.d. i poduzetnik TDR d.o.o. koji je pod kontrolom Adris grupe d.d. u razdoblju od 15. kolovoza 2004. do 31. prosinca 2010. ograničili tržišno natjecanje zlouporabom vladajućeg položaja na mjerodavnom tržištu distribucije (trgovine) cigaretama na teritoriju Republike Hrvatske u smislu članka 16. stavka 1. i stavka 2. točke 3. i 4. Zakona o zaštiti tržišnog natjecanja (»Narodne novine 122/03«) na način opisan u točkama II. i III. izeke ovog rješenja. Prema točki II. izreke, poduzetnici iz točke I. izreke ovoga rješenja zlouporabili su vladajući položaj provedbom strategije stvaranja mreže isključivih kupaca cigareta na teritoriju Republike Hrvatske, odnosno isključivanja ili ograničavanja pristupa mjerodavnom tržištu konkurenata Adris grupe d.d. i TDR-a d.o.o. putem općih uvjeta poslovanja koje je primjenjivao TDR d.o.o. i sporazuma o prodaji i promidžbi cigareta navedenih u točki III. ove izreke, koje je TDR d.o.o sklapao s kupcima-poduzetnicima sa sjedištem u Republici Hrvatskoj počevši od 15. kolovoza 2004. do 30. rujna 2010., a koji su bili na snazi do 31. prosinca 2010., budući da je navedenim sporazumima kupcima bila nametnuta dodatna obveza da sve svoje potrebe ili većinu svojih potreba za cigaretama u određenom razdoblju nabavljaju od TDR-a d.o.o. kao dobavljača koji je takvu kupnju financijski poticao odnosno nagrađivao putem zabranjenih uvjetovanih retroaktivnih rabata, odnosno putem rabata vjernosti, što je imalo za posljedicu da pojedini kupci koji su količinski kupili više cigareta nisu ostvarivali veće rabate, jer je pravo na ostvarenje dodatnog/naknadnog retroaktivnog rabata bilo uvjetovano njihovom vjernošću TDR-u d.o.o., a koja je utvrđivana ovisno o tome koliko su svojih ukupnih potreba za cigaretama pojedini kupci u određenom razdoblju zadovoljavali isključivom kupnjom od TDR d.o.o. pa su tako Adris grupa d.d. i TDR d.o.o. koji je pod kontrolom adris grupe d.d. primjenjivali nejednake uvjete za istovrsne poslove čime su pojedine kupce stavljali u nepovoljan položaj u odnosu na njihovu konkurenciju, odnosno uvjetovali sklapanje navedenih ugovora pristankom kupca na dodatne obveze koje po svojoj prirodi ili običajima u trgovini nisu u nikakvoj vezi s predmetom ugovora.Točkom III. izreke utvrđuje se da su poduzetnik Adris grupa d.d. i poduzetnik TDR d.o.o. koji je pod kontrolom Adris grupe d.d. zlouporabu vladajućeg položaja opisanu u točki I. i II. izreke ovoga rješenja izvršili putem općih uvjeta i ugovora, detaljno navedenih u toj točki. Točkom IV. izreke zabranjuje se poduzetnicima ADRIS GRUPI d.d. i TDR d.o.o. svako buduće postupanje kojima bi mogli spriječiti ograničiti ili narušiti tržišno natjecanje zlouporabom vladajućeg položaja na način opisan u točki I., II. i III. izreke ovoga rješenja. Prema točki V. izreke, poduzetnici ADRIS GRUPA d.d. i TDR d.o.o. obvezani su na plaćanje upravne pristojbe, a prema točki VI. izreke