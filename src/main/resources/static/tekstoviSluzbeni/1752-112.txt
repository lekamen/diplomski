 Republike Hrvatske« tako što je u samom kaznenom postupku prvo utvrdio svoju nadležnost za ocjenu o tome što je u slučaju INA-MOL bio državni interes (str. 149. prvostupanjske presude):
»Sud je nedvojbeno utvrdio da su Prva izmjena i dopuna Ugovora o međusobnim odnosima dioničara koji se odnosi na INA-Industriju nafte d.d. i Glavni ugovor o plinskom poslovanju zaključeni između Vlade Republike Hrvatske i MOL Hungarian Oil and Gas Plc. protivni interesima Republike Hrvatske.
Potrebno je prvenstveno ustvrditi što je to interes Republike Hrvatske.
Prema mišljenju suda, interes Republike Hrvatske je istoznačnica za javni interes za kojeg se rabi izričaj ‘esencijalni interes’ neke države.
Javni interes obuhvaća pojmove javnog poretka, suvereniteta i sigurnosti. Iz navedenog proizlazi da je neko postupanje suprotno interesu RH, odnosno, javnom interesu ukoliko se njime narušava suverenitet države, ugrožava njezina sigurnost, odnosno, povređuje javni poredak. U navedenom kao jedna od temeljnih vrijednosti društva, odnosno, jedan od temeljnih društvenih interesa je i gospodarski interes države. Sve navedeno ulazi u javni poredak pa je svaka radnja suprotna javnom poretku nespojiva s temeljnim vrijednostima nekog društva. Sva tri stupa vlasti ovlaštena su utvrđivati pojam javnog poretka pa tako i sudbena. U kontekstu kaznenog pravosuđa, radnje kojima se ostvaruju obilježja bića kaznenih djela biti će ujedno i povrede javnog poretka pa time i javnog interesa, državnog interesa u segmentu nacionalnog gospodarstva ako su počinjene planski, organizirano i od strane osoba u vrhu državne vlasti kojima je povjerena skrb za zaštitu javnog poretka. Zadaća je sudbene vlasti, kao čuvara javnog poretka, utvrditi u kojim slučajevima kazneno djelo predstavlja povredu javnog poretka.«
Prema tome, iz tvrdnje da su »sva tri stupa vlasti ovlaštena ... utvrđivati pojam javnog poretka pa tako i sudbena«, a da je javni poredak sinonim za »javni interes«, pri čemu je »javni interes« pak sinonim za »esencijalni interes države«, Županijski sud u Zagrebu izveo je zaključak da je u konkretnom slučaju riječ o »državnom interesu u segmentu nacionalnog gospodarstva«, a da je on nadležan ocjenjivati taj interes s obzirom na to da je sud »čuvar javnog poretka« (pod uvjetom da su povrede tog poretka učinjene kaznenim djelom koje je počinjeno »planski, organizirano i od strane osoba u vrhu državne vlasti kojima je povjerena skrb za zaštitu javnog poretka«).
381. Nakon što je tako utvrdio svoju nadležnost, Županijski sud u Zagrebu pristupio je dokazivanju u samom kaznenom postupku da je Vladina odluka o sklapanju s MOL-om Prve izmjene dioničarskog ugovora INA-MOL i Glavnog ugovora o plinskom poslovanju od 30. siječnja 2009. bila protivna interesima Republike Hrvatske. Povredu tog interesa objasnio je ovako:
»Pitanje protuzakonite predaje upravljačkih prava nad INA-om, kao najvećom, i slobodno se može reći, najvažnijom hrvatskom kompanijom, nesporno predstavlja povredu vitalnog gospodarskog interesa Republike Hrvatske.«
382. Vrhovni sud u cijelosti je potvrdio ocjenu prvostupanjskog suda da je »Vlada Republike Hrvatske donijela odluku koja je protivna interesima Republike Hrvatske« (str. 18. drugostupanjske presude).
383. Prvo treba naglasiti da za potrebe ovog ustavnosudskog postupka nije nužno baviti se razgraničavanjem pojmova »javnog interesa«, »općeg interesa« i »državnog interesa« ili »interesa Republike Hrvatske« odnosno »strateškog interesa države«. Oni se u svrhu ovog ustavnosudskog postupka trebaju smatrati istoznačnicama.
384. Ustavni sud načelno potvrđuje da sudovi mogu biti nadležni za ispitivanje postojanja javnog interesa vezanog uz pravni posao koji je predmet sudskog postupka. Mogu biti nadležni i za procjenu postojanja javnog interesa kod zakonodavnih i drugih regulatornih mjera kad ih primjenjuju na konkretne slučajeve, tako da se koriste svojom ovlašću ekscepcije ustavnosti odnosno ekscepcije ilegalnosti u skladu s člankom 37. Ustavnog zakona.
385. 