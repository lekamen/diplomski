 nadležnosti Ustavnog suda za ispitivanje prigovora podnositelja u okviru ovog ustavnosudskog postupka, treba primijetiti da se većina događaja koji se u ustavnoj tužbi opisuju odnosi na razdoblje prije pokretanja istrage u slučaju Hypo (3. ožujka 2011.) odnosno INA-MOL (10. lipnja 2011.). Također, kaznenu prijavu protiv nepoznatog počinitelja u vezi s tim događajima podnositelj je podnio već 21. veljače 2011., dakle prije pokretanja prve istrage kad je riječ o predmetima koji se razmatraju u ovom ustavnosudskom postupku. Konačno, iz imena koja se u prigovorima, prijavama odnosno predstavkama podnositelja navode mora se zaključiti da događaji nisu vezani uz provođenje istrage u slučajevima Hypo i INA-MOL.
Čini se da ni sam »dokument pod kodnim imenom Juda«, kako ga je označio podnositelj u ustavnoj tužbi, a koji je dostavljen Ustavnom sudu uz ustavnu tužbu (listovi 197 – 203 spisa Ustavnog suda), ne obuhvaća slučajeve Hypo i INA-MOL. Inače, uvidom u taj dokument Ustavni sud utvrdio je točnim navod iz ustavne tužbe kako je riječ o »analizi ravnateljstva policije RH o izvoru informacija u predmetima protiv Ive Sanadera«, to jest o analizi koja je trebala utvrditi službene izvore koji su tajne podatke iz istrage protiv podnositelja dostavljali medijima.
481. Ustavni sud u tom smislu podsjeća da je podnositelj optužen za počinjenje ukupno šest kaznenih djela, od kojih je do dana donošenja ove odluke pravomoćno osuđen za dva djela koja su ujedno i predmet ovog ustavnosudskog postupka (Hypo i INA-MOL). Kao što je prethodno rečeno, istrage u tim dvama predmetima pokrenute su u ožujku odnosno lipnju 2011. Međutim, koliko je poznato Ustavnom sudu, prije toga, tijekom 2010. godine pokrenute su istrage u trima kaznenim predmetima protiv podnositelja, a ni o jednom od njih do danas nije pravomoćno odlučeno.
482. S obzirom na takvo stanje stvari, nije na Ustavnom sudu da u ovom ustavnosudskom postupku ispituje prigovore podnositelja, ma kako oni bili ozbiljni, koji se tiču događaja vezanih uz kaznene predmete o kojima se još uvijek vode postupci pred prvostupanjskim, odnosno drugostupanjskim sudom, i u kojima nadležni sudovi mogu sami ispitati te prigovore podnositelja u svjetlu konvencijskog prava, poštujući konvencijske standarde koje je za takvu vrstu prigovora izgradio ESLJP.
483. Naime, za razliku od prethodnog prigovora podnositelja o povredi jamstva na presumpciju nedužnosti, navodno učinjenoj izjavama državnih dužnosnika i djelovanjem medija, ovaj prigovor podnositelja takve je prirode da o njemu mogu odlučivati sudovi u okviru kaznenih postupaka koji se još uvijek vode pred njima, to jest onih postupaka u kojima se raspravlja o kaznenim predmetima na koje se ti prigovori odnose.
Ustavni sud pri tome posebno napominje da su sudovi dužni za svoju ocjenu dati dostatne i relevantne razloge. Budu li u tim presudama obrazloženja slična onome koje je dano u predmetima Hypo i INA-MOL (v. točke 472. i 474.) a bude li riječ o kaznenim predmetima uz koje su vezani događaji kojima se prigovara, izvjesno je da takva sudska obrazloženja neće zadovoljiti ni ustavne ni konvencijske zahtjeve.
484. Ustavni sud na kraju utvrđuje da nije nadležan u ovom ustavnosudskom postupku razmatrati pitanja vezana uz kaznenu prijavu protiv nepoznatog počinitelja koji je neovlašteno disponirao iskazima pojedinih osoba te ih učinio dostupnima neovlaštenim osobama i na taj način počinio kazneno djelo odavanja službene tajne iz članka 351. KZ-a/11, a koju je podnositelj podnio 21. veljače 2011. Općinskom državnom odvjetništvu u Zagrebu.
485. Ovisno o okolnostima vezanim uz tu prijavu, s kojima Ustavni sud nije upoznat, podnositelj ima odgovarajuće procesne mogućnosti koje mu priznaje ZKP/08. Načelno govoreći, pod uvjetom da su ispunjenje pretpostavke, postoji i mogućnost obraćanja Ustavnom sudu zbog nedjelotvornosti istrage u povodu te kaznene prijave. Međutim, to bi eventualno mogao biti predmet zasebnog, a ne ovog postupka pred Ustavnim sudom.
II. OSTALE NAVODNE