7 21.01.2015 Pravilnik o provedbi Mjere M04 "Ulaganja u fizičku imovinu", Podmjere 4.1. "Potpora za ulaganja u poljoprivredna gospodarstva" iz Programa ruralnog razvoja Republike Hrvatske za razdoblje 2014. - 2020.
MINISTARSTVO POLJOPRIVREDE
125
Na temelju članka 30. stavka 2., a u svezi stavaka 3. i 4. istoga članka Zakona o potpori poljoprivredi i ruralnom razvoju (»Narodne novine«, br. 80/2013, 41/2014 i 107/2014) ministar poljoprivrede donosi
PRAVILNIK
O PROVEDBI MJERE M04 »ULAGANJA U FIZIČKU IMOVINU«, PODMJERE 4.1. »POTPORA ZA ULAGANJA U POLJOPRIVREDNA GOSPODARSTVA« IZ PROGRAMA RURALNOG RAZVOJA REPUBLIKE HRVATSKE ZA RAZDOBLJE 2014. – 2020.
I. OPĆE ODREDBE
Članak 1.
Ovim se Pravilnikom utvrđuju način i uvjeti provedbe Mjere M04 »Ulaganja u fizičku imovinu«, Podmjere 4.1. »Potpora za ulaganja u poljoprivredna gospodarstva« (u daljnjem tekstu: Podmjera 4.1.) iz Programa ruralnog razvoja Republike Hrvatske za razdoblje 2014. – 2020. (u daljnjem tekstu: Program), u skladu s člankom 17. Uredbe (EU) br. 1305/2013 Europskog parlamenta i Vijeća od 17. prosinca 2013. o potpori ruralnom razvoju iz Europskog poljoprivrednog fonda za ruralni razvoj (EPFRR) i stavljanju izvan snage Uredbe Vijeća (EZ) br. 1698/2005, (SL L 347, 20. 12. 2013) (u daljnjem tekstu: Uredba (EU) br. 1305/2013).
Članak 2.
(1) Pojedini pojmovi u smislu ovoga Pravilnika imaju sljedeće značenje:
a) »Projekt« je cjelokupna, sveobuhvatna investicijska aktivnost, koja se sastoji od prihvatljivih i neprihvatljivih troškova za sufinanciranje iz Programa.
b) »Ulaganje« je prihvatljivi dio projekta za koji se traži potpora putem natječaja raspisanog temeljem odredbi ovoga Pravilnika.
c) »Prihvatljivi troškovi« su troškovi koji mogu biti sufinancirani iz Programa.
d) »Operacija« je skup aktivnosti ili pojedinačnih projekata koji doprinose ostvarivanju ciljeva jednog ili više prioriteta na koje se odnose iz Programa koji je usklađen s ciljevima i prioritetima politike ruralnog razvoja Europske unije.
e) »Građenje« je izvedba građevinskih i drugih radova (pripremni, zemljani, konstruktorski, instalaterski, završni te ugradnja građevnih proizvoda, opreme ili postrojenja) kojima se gradi nova građevina, rekonstruira ili uklanja postojeća građevina, a sukladno posebnim propisima koji uređuju područje gradnje.
f) »Održavanje građevine« je izvedba građevinskih i drugih radova na postojećoj građevini radi očuvanja temeljnih zahtjeva za građevinu tijekom njezina trajanja, kojima se ne mijenja usklađenost građevine s lokacijskim uvjetima u skladu s kojima je izgrađena, a sukladno posebnim propisima koji uređuju područje gradnje.
g) »Restrukturiranje trajnih nasada« obuhvaća agrotehničke mjere na postojećim površinama kojima se restrukturira ili zamjenjuje postojeći nasad ili dio nasada s ciljem unapređenja proizvodnje i poboljšanja kvalitete.
h) »Poljoprivredna mehanizacija« su svi poljoprivredni pogonski strojevi koji služe za obavljanje poljoprivrednih radova.
i) »Poljoprivredna oprema« su priključci i oprema koji služe za određenu poljoprivrednu djelatnost, a priključuju se na poljoprivrednu mehanizaciju (pogonske strojeve) ili djeluju samostalno.
j) »Gospodarsko vozilo« je svako motorno vozilo (teško i lako teretno vozilo) namijenjeno za prijevoz proizvoda obuhvaćenih Dodatkom I Ugovora o EU, a koji su proistekli iz gospodarske aktivnosti korisnika.
k) »Mladi poljoprivrednik« je osoba koja u trenutku podnošenja Zahtjeva za potporu nema više od 40 godina, posjeduje stručna znanja i vještine sukladno članku 15. stavku 11. točke c) ovoga Pravilnika te na poljoprivrednom gospodarstvu ima status nositelja/odgovorne osobe najduže pet godina.
l) »Integrirani projekti« su oni projekti koji obuhvaćaju najmanje dvije operacije unutar Podmjera 4.1. i 4.2., koje su proizvodno povezane, pod uvjetom da je u pitanju isti korisnik i da zajednička provedba operacija ostvaruje bolji ekonomski i/ili energetski i/ili okolišni rezultat nego da su se provodile odvojeno.
m) »Zajednički projekti« su