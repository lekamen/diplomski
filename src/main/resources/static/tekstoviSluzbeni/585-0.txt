27 11.03.2015 Odluka Ustavnog suda Republike Hrvatske broj: U-III-5614/2013 i dr. od 22. siječnja 2015.
USTAVNI SUD REPUBLIKE HRVATSKE
586
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji su ustavnim tužbama pokrenuli Ivo Besjedica iz Orašca, kojeg zastupa Tomislav Grahovac, odvjetnik iz Zagreba i Pero Vićan iz Dubrovnika, kojeg zastupa Čedo Prodanović, odvjetnik iz Zagreba, na sjednici održanoj 22. siječnja 2015. jednoglasno je donio
ODLUKU
I. Ustavne tužbe se usvajaju.
II. Ukidaju se:
– presuda Vrhovnog suda Republike Hrvatske broj: Kž-Us 114/12-7 od 10. srpnja 2013. te
– presuda Županijskog suda u Zagrebu broj: K-Us-70/09 od 1. lipnja 2012. (u osuđujućem dijelu koji se odnosi na podnositelje Ivu Besjedicu i Peru Vićana).
III. Predmet se u ukinutom dijelu vraća Županijskom sudu u Zagrebu na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ivo Besjedica iz Orašca i Pero Vićan iz Dubrovnika, kojeg u postupku kod Ustavnog suda zastupa Čedo Prodanović, odvjetnik iz Zagreba (u daljnjem tekstu: podnositelji) podnijeli su dopuštene i pravodobne ustavne tužbe smatrajući da su im presudom Vrhovnog suda Republike Hrvatske (u daljnjem tekstu: Vrhovni sud) broj: Kž-Us 114/12-7 od 10. srpnja 2013. povrijeđena ustavna i konvencijska prava.
1.1. Podnositelj Ivo Besjedica ustavnu tužbu protiv osporene presude Vrhovnog suda, podnio je zastupan po odvjetniku Anti Maduniću iz Zagreba.
Odvjetnik Ante Madunić preminuo je u prosincu 2013. godine, a podnositelj Ivo Besjedica izvijestio je Ustavni sud da će ga u daljnjem tijeku ustavnosudskog postupka zastupati Tomislav Grahovac, odvjetnik iz Zagreba.
2. Podnositelj Ivo Besjedica smatra da su mu osporenom presudom Vrhovnog suda povrijeđena ustavna prava iz članaka 14. stavak 2., 29. stavak 2., 31. stavak 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), a poziva se i na povrede članaka 115. stavka 3., 116. stavka 1. i 119. stavka 2. Ustava.
Povrijeđenima smatra i članke 6. i 7. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija) te članak 2. Protokola br. 7 uz Konvenciju.
2.1. Podnositelj Pero Vićan smatra da su mu osporenom presudom Vrhovnog suda povrijeđena ustavna prava iz članaka 29. stavka 1. i 31. stavka 1. Ustava. Povrijeđenima smatra i članke 6. stavak 1. i 7. stavak 1. Konvencije.
3. Ustavna tužba podnositelja Ive Besjedice zaprimljena je pod brojem: U-III-5614/2013, a ustavna tužba podnositelja Pere Vićana pod brojem: U-III-5577/2013. Budući da su oba podnositelja ustavne tužbe podnijeli protiv iste presude Vrhovnog suda, donesene u istom kaznenom postupku u kojem je Ivo Besjedica bio III. okrivljeni, a Pero Vićan V. okrivljeni, Ustavni sud odlučio je spojiti navedene ustavnosudske predmete i o njima odlučiti jednom odlukom.
4. Osporenu presudu Vrhovni sud donio je odlučujući u drugostupanjskom postupku o žalbama podnositelja izjavljenima protiv presude Županijskog suda u Zagrebu broj: K-Us-70/09 od 1. lipnja 2012. (u daljnjem tekstu: prvostupanjska presuda).
Prvostupanjskom presudom podnositelji: Ivo Besjedica kao III. okrivljeni i Pero Vićan kao V. okrivljeni, proglašeni su krivima za postupanje detaljno opisano u točki 1. izreke. Izreka prvostupanjske presude glasi:
»1/ u kolovozu 1998. godine u Dubrovniku, V okrivljeni Pero Vićan u nakani da se znatno nepripadno okoristi društvo ‘Dubrovačko primorje’ d.d. zatražio od III okrivljenog Ive Besjedice, zemljišnoknjižnog suca Općinskog suda u Dubrovniku da upiše pravo vlasništva u korist društva ‘Dubrovačko primorje’ d.d. na svim nekretninama koje je prije pretvorbe koristilo, 