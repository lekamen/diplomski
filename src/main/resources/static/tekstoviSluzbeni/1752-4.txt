 veleposlanstva. Svjedok je predložio svog tadašnjeg zamjenika, optuženog Ivu Sanadera, kao osobu koja će obavljati operativne poslove jer je dobro znao njemački jezik, a prije je živio u Austriji. Obavijestio ga je i rekao mu neka stupi u kontakt Hypo bankom. Negdje u 9. mjesecu iste godine iz Hypo banke je došlo pismo namjere u kojem je stajalo da su oni spremni kreditirati kupnju zgrada veleposlanstava i da žele ući na hrvatsko tržište.
Ubrzo nakon toga naložio je optuženom Ivi Sanaderu da pozove predstavnike Hypo banke na protokolarni sastanak. Na sastanku su bili njih dvojica, a u ime banke Wolfgang Kulterer i još dva ili tri čovjeka. Izrazili su zadovoljstvo prethodno dogovorenim, a daljnje pregovore je imao nastaviti njegov zamjenik.
Nije smatrao da je ispod njegovog nivoa, ministra vanjskih poslova, razgovarati s predstavnikom jedne male banke u usponu jer se radilo o prvoj banci koja je došla u Republiku Hrvatsku i to po preporuci Aloisa Mocka. S Aloisom Mockom je u to vrijeme komunicirao i na njegovo pitanje odgovorio da se projekt uredno razvija. Ti su se razgovori odvijali na marginama političkih tema.
Što se tiče pisma namjere Hypo banke, predočio mu ga je njegov tadašnji zamjenik, optuženi Ivo Sanader, a ne zna gdje je to pismo završilo. Sa sadržajem pisma upoznao je predsjednika, dr. Franju Tuđmana i premijera, Nikicu Valentića.«
19. Međutim, podnositelj je, prema pravomoćnom utvrđenju sudova, iskoristio teško stanje u kojem se Hrvatska nalazila zbog oružane agresije u Domovinskom ratu, te je u namjeri da sebi pribavi znatnu imovinsku korist tijekom pregovora o uvjetima ugovora o kreditu s predstavnicima navedene austrijske banke, koristeći položaj pregovarača, dogovorio da mu ta banka za sudjelovanje u pregovorima, te kao protuuslugu za ulazak Hypo bank, Die Kärntner Landesbank Klagenfurt na hrvatsko tržište, isplati proviziju u gotovini, i to u visini od 5% odobrenog kredita, što je i učinjeno.
19.1. Kad je riječ o kreditu koji je ugovoren, ocjenu njegove povoljnosti za Republiku Hrvatsku dalo je u svojim iskazima više svjedoka i s hrvatske i s austrijske strane, što je razvidno iz obrazloženja prvostupanjske presude. Tako je svjedok Nikica Valentić navedeni kredit ocijenio »izuzetno povoljnim«, s obzirom na to da je »kamata na navedeni kredit bila ispod 10%, preciznije 8 ili 9%«, a u to vrijeme »kamate na kredite su bile između 1,5 i 2% mjesečno pa se može utvrditi da je godišnja kamata bila između 15 i 20%« (str. 37. i 38. prvostupanjske presude). Istu ocjenu dao je i svjedok Mate Granić (»Radilo se o povoljnom kreditu s rokom otplate sedam godina uz kamatu 8,5%« – str. 40. prvostupanjske presude). To je, s austrijske strane, posvjedočio i svjedok Günter Striedinger (»Generalno smatra da se radilo o kreditu povoljnim i za Banku i za Republiku Hrvatsku. Troškove provizije uvijek refundira i snosi klijent, a Banka odlučuje koliko će novca pripasti posredniku.« – str. 42. prvostupanjske presude), te svjedok Jörg Schuster (»U konačnici [je] hrvatska država platila tu proviziju, a bez plaćanja provizije bi za hrvatske prilike ionako povoljni uvjeti kredita bili još povoljniji.« – str. 47. prvostupanjske presude).
I. POSTUPCI PRED NADLEŽNIM TIJELIMA U SLUČAJU HYPO
1) Pokretanje istrage 3. ožujka 2011.
20. USKOK je 3. ožujka 2011. protiv podnositelja izdao nalog o provođenju istrage, broj: K-US-48/11, IS-US-6/11, zbog postojanja osnove sumnje da je počinio »kazneno djelo protiv službene dužnosti – zlouporabom položaja i ovlasti – opisano u članku 337. stavak 1. i 4. Kaznenog zakona« (listovi 1 i 2 spisa).
U to se vrijeme podnositelj nalazio u ekstradicijskom pritvoru u Republici Austriji.
1.1. Izručenje podnositelja Republici Hrvatskoj
21. Ministarstvo pravosuđa Republike Hrvatske podnijelo je 14. ožujka 2011. Saveznom ministarstvu pravde Republike Austrije (listovi 781 – 783 spisa) dopunsku molbu za izručenje podnositelja »koji se trenutno nalazi u ekstradicijskom pritvoru na području Republike Austrije, a radi