 Ustavni sud ocjenjuje da proceduralni aspekti predloženog teksta referendumskog pitanja koji se razmatra u ovom ustavnosudskom postupku zadovoljavaju navedene pravne standarde.
26. Predloženo referendumsko pitanje usmjereno je na donošenje odluke birača o tome jesu li za to da se donese ZOPiND u tekstu koji je predložio Organizacijski odbor ili ne.
Tekst prijedloga ZOPiND-a ima oblik i većinu potrebnih elemenata zakonskog teksta te zadovoljava jedinstvo forme, sadržaja i hijerarhijskih razina.
27. Ipak, Odbor za Ustav prigovorio je da tekstu prijedloga ZOPiND-a nedostaju prijelazne odredbe. U prijedlogu Odluke HS-a u tom je smislu navedeno:
»... budući da predloženom Zakonu nedostaju prijelazne i završne odredbe koje bi regulirale pitanje važećih ugovora za obavljanje poslova u pratećim djelatnostima, otvara se pitanje valjanosti i prestanku važenja takvih ugovora, što bi moglo značiti znatnu materijalnu štetu za Republiku Hrvatsku kao jednu od ugovornih strana. A moglo bi značiti i stavljanje u neravnopravan položaj onih koji već obavljaju prateće djelatnosti po važećim ugovorima i onih koji ih više na taj način ne bi mogli obavljati ... Iz Zahtjeva (jer istome osim prijelaznih i završnih odredbi nedostaje i bilo kakvo obrazloženje) nije razvidno niti kakve bi bile posljedice (posebice ekonomske), donošenja predloženog Zakona, kao niti odakle bi se osigurala sredstva potrebna za njegovu primjenu. ...«
Organizacijski odbor je u odgovoru na prijedlog HS-a ovako obrazložio nedostatak prijelaznih odredaba u ZOPiND-u:
»Iz navedenih definicija« (misli se na one sadržane u prijedlogu ZOPiND-a – op. Ustavnog suda) »razvidno je da se ne radi o poslovima koji se odnose primjerice na servisiranje računalne i druge opreme (telefona, kopirnih uređaja i sl.) te drugih poslova čije obavljanje nije prijeko potrebno radi pravodobnog i kvalitetnog obavljanja poslova iz djelatnosti javnih službi i državnih tijela. Za takve poslove svaka javna i državna služba može, kao i do sada, angažirati osobu koja nije zaposlena u javnom sektoru te se ni u tom slučaju usvajanjem predloženog Zakona ne bi ništa promijenilo. Predloženi Zakon na takve poslove se ne odnosi, ne uvodi nikakve promjene, neće imati za posljedicu nikakvu materijalnu štetu pa samim time ne postoji niti potreba za prijelaznim rješenjima u tim slučajevima. Budući da je tome tako, nije bilo niti potrebe u predloženom Zakonu predvidjeti prijelazne i završne odredbe.«
28. Ustavni sud ne smatra da je u ovom ustavnosudskom postupku potrebno posebno ispitivati je li nedostatak prijelaznih odredaba u tekstu prijedloga ZOPiND-a ustavnopravno prihvatljiv s aspekta zahtjeva koji za zakone proizlaze iz vladavine prava (članak 3. Ustava) ili ne.
To stoga što je tekst prijedloga ZOPiND-a u cijelosti ustavnopravno neprihvatljiv u materijalnopravnom smislu, što se obrazlaže u nastavku ove odluke.
2) Materijalnopravna valjanost predloženog teksta referendumskog pitanja
29. Venecijanska komisija utvrdila je u Kodeksu dobre prakse o referendumima (v. točku 25. obrazloženja ove odluke) i posebna pravila o materijalnopravnoj valjanosti referendumskih pitanja:
»III. Posebna pravila
1. Vladavina prava
Korištenje referendumom mora biti u skladu s pravnim sustavom kao cjelinom ... Napose, referendumi se ne mogu održati ako ih Ustav ili zakon koji je u skladu s Ustavom ne predviđaju, primjerice kad je tekst, upućen na referendum, stvar isključive nadležnosti parlamenta.
(...)
3. Supstancijalna valjanost tekstova upućenih na referendum
Tekstovi upućeni na referendum moraju biti u skladu (must comply with) sa svim višim zakonima (načelo hijerarhije normi).
Oni ne smiju biti suprotni međunarodnom pravu ili statutarnim načelima Vijeća Europe (demokracija, ljudska prava i vladavina prava).
Tekstovi koji su suprotni zahtjevima spomenutim pod ... III.3 ne smiju se staviti na narodno izglasavanje (popular vote).«
a) Stajališta Hrvatskog sabora i očitovanje Vlade Republike Hrvatske
30. Iz obrazloženja prijedloga Odluke