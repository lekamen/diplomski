 okončanja postupka. Ističe kako je moguće da u nastavku kaznenog postupka prvostupanjska osuđujuća presuda bude ukinuta, to jest da prestane postojati, ali da i dalje nastavi egzistirati istražni zatvor po osnovi iz članka 123. stavka 2. ZKP-a/08 – koji je moguć samo u slučaju postojanja prvostupanjske osuđujuće presude na kaznu zatvora dulju od pet godina.
Podnositelj u nastavku navodi da je u istražnom zatvoru u Republici Hrvatskoj proveo devet (9) mjeseci i dvadeset i devet (29) dana, a zatim u pritvoru i na izdržavanju kazne zatvora u Bosni i Hercegovini daljnje četiri (4) godine, tri (3) mjeseca i dvadeset i pet (25) dana. S obzirom na tu činjenicu i na izrečenu zatvorsku kaznu u trajanju od osam godina, gotovo je izdržao 2/3 kazne – o čemu Vrhovni sud također nije vodio računa, a što je bio dužan s obzirom na obvezu iz članka 122. ZKP-a/08.
Konačno, prema stajalištu podnositelja, osporenim rješenjem stvoren je presedan nezabilježen u sudskoj praksi europskih zemalja, jer je iz odluke Ustavnog suda broj: U-III-4150/2010 i dr. od 12. siječnja 2015., kojom je ukinuta presuda Vrhovnog suda broj: KŽ-84/10-8 od 2. lipnja 2010., razvidno da su brojne povrede podnositeljevih prava nastale već u tijeku prvostupanjskog postupka, slijedom čega je i prvostupanjska kaznena presuda, iako još uvijek egzistentna, zapravo protuustavna – a na temelju te i takve presude određuje se istražni zatvor i oduzima podnositeljeva sloboda.
13. U ustavnoj tužbi podnesenoj po punomoćnici, odvjetnici Višnji Drenški Lasan, navodi se da standard »zakonitosti« svakog pritvaranja koji je postavila Konvencija traži da pravo bude dovoljno precizno kako bi omogućilo osobi – dajući joj, u slučaju potrebe, i odgovarajući savjet – da predvidi, u mjeri koja je u danim okolnostima razumna, posljedice koje neko djelovanje može imati. Poštovanje nacionalnog prava, međutim, nije dostatno, budući da članak 5. stavak 1. Konvencije zahtijeva da svako lišenje slobode bude u skladu sa svrhom zaštite pojedinca od proizvoljnosti. Ista konvencijska odredba u točki a) dozvoljava zatvaranje nakon presude samo pod propisanim uvjetima, među ostalim, pod uvjetom da je »domaće suđenje« bilo u skladu s člankom 6. Konvencije, jer u protivnom (ako se to suđenje može smatrati »očitim negiranjem pravde«) lišavanje slobode neće biti u skladu s člankom 5. stavkom 1. Konvencije. Riječi »nakon presude« znače da zatvor mora »proizlaziti te slijediti i ovisiti ili se izvršavati u skladu s presudom« i to, općenito, ne dovodi do problema u redovitim kaznenim postupcima.
Međutim, u slučajevima kada je osoba, primjerice, osuđena, zatvorena i konačno zatvorena, ako je prvobitno zatvaranje bilo zakonito, ponovno zatvaranje ili produljenje razdoblja zatvaranja zakonito je jedino kada je uzročni slijed između prvobitne presude i ponovnog zatvaranja neprekinut.
Podnositelj se, u nastavku, poziva na sadržaj članka 133. ZKP-a/08 i na pravno shvaćanje sjednice kaznenog odjela Vrhovnog suda od 9. prosinca 1998., koje glasi:
»Kad se optuženik uputi na izdržavanje kazne zatvora prije pravomoćnosti presude suda prvog stupnja, pritvor se ne ukida, već sud, na temelju članka 107. stavak 2. ZKP/97, svaka dva mjeseca ispituje postoje li zakonski uvjeti za pritvor te ga rješenjem produljuje ili ukida, jer optuženik i dalje zadržava status pritvorene osobe.«
Poziva se i na pravno stajalište Vrhovnog suda izraženo u odluci broj: II Kž-421/98 od 14. rujna 1998., prema kojem »pritvorenik upućen na izdržavanje kazne zatvora prije pravomoćnosti presude u smislu članka 335. stavak 3. ne gubi pravo na postavljanje prijedloga za ukidanje pritvora iz članka 107. stavak 4. pa i zbog proteka maksimalnih rokova trajanja pritvora iz članka 109. stavka 1. i 2.«.
Posebno podnositelj naglašava da je osporenim rješenjem po drugi put protiv njega, nakon sedam godina, određen istražni zatvor na temelju iste zakonske osnove, i to u situaciji kada je uračunavanjem svih dosadašnjih lišenja slobode u vezi s kaznenim djelom, lišen