50 08.05.2015 Presuda Visokog upravnog suda Republike Hrvatske broj: Us-6652/11-6 od 31. ožujka 2015.
VISOKI UPRAVNI SUD REPUBLIKE HRVATSKE
993
PRESUDA
Visoki upravni sud Republike Hrvatske u vijeću sastavljenom od sudaca toga suda Mire Kovačić, predsjednice vijeća, mr. sc. Ivice Kujundžića i Eveline Čolović Tomić, članova vijeća, te više sudske savjetnice Marine Zagorec, zapisničarke, u upravnom sporu tužitelja MOL Hungarian Oil & Gas Public Limited Company, Október huszonharmadika utca 18, Budimpešta, Mađarska, koje zastupaju punomoćnici Tomislav Tus i Martina Prpić, odvjetnici iz Odvjetničkog društva Žurić i partneri d.o.o., Ivana Lučića 2a, Zagreb, protiv rješenja tužene Hrvatske agencije za nadzor financijskih usluga Republike Hrvatske, Miramarska 24b, Zagreb, klasa: UP/I-041-02/11-01/4, urbroj: 326-321-11-2 od 18. svibnja 2011., radi izvanrednog nadzora nad trgovanjem dionicom, u nejavnoj sjednici vijeća održanoj 31. ožujka 2015.
presudio je
Tužba se odbija.
Obrazloženje
Točkom 1. izreke osporenog rješenja utvrđuje se da je tužitelj manipulirao tržištem protivno zabrani iz članka 465. Zakona o tržištu kapitala na način da je Općom ponudom za kupnju dionica izdavatelja INA d.d. objavljenom dana 15.prosinca 2010. i kasnije putem medija, širilo informacije koje daju lažne i obmanjujuće signale u pogledu cilja namjeravanog stjecanja dionica izdavatelja INA– industrija nafte d.d. znajući da su iste informacije lažne i obmanjujuće. Točkom 2. izreke osporenog rješenja nalaže se Zagrebačkoj burzi d.d., I. Lučića 2a, Zagreb, da bez odgode objavi ovo rješenje na svojim internetskim stranicama. Točkom 3. određeno je da će se to rješenje objaviti na internetskim stranicama Hrvatske agencije za nadzor financijskih usluga. Točkom 4. određeno je da će se isto rješenje objaviti u »Narodnim novinama«, dok je točkom 5. izreke određeno da se dostava tog rješenja tužitelju izvrši javnom objavom tog rješenja na internetskoj stranici Hrvatske agencije za nadzor financijskih usluga, pri čemu se dostava smatra obavljenom istekom osmog dana od dana javne objave.
U tužbi protiv osporenog rješenja tužitelj u bitnome navodi da je Hrvatska agencija za nadzor financijskih usluga nepravilno primijenila postupovno pravo, nepravilno utvrdila činjenično stanje, te nepravilno primijenila materijalno pravo. Prilikom donošenja osporenog rješenja HANFA je najozbiljnije prekršila temeljna načela upravnog postupka i postupovna prava koja se odnose na odredbe Zakona o općem upravnom postupku posebno imajući u vidu odredbe članka 48. i 49. ZUP-a (neposredno rješavanje) odredbe članka 89. stavka 2., članka 95. stavka 1. i odredbe članka 98. (obvezni sadržaj rješenja). Između ostalog, HANFA je prekršila sljedeće odredbe ZUP-a, članak 5., članak 8., članak 10., članak 30., članak 47., članak 51. i 52., članak 54., članak 58.do 70., te članak 89. stavak 2. Nadalje, tužitelj smatra da bi se dostava u upravnom postupku trebala vršiti u skladu s odredbama Zakona o općem upravnom postupku, međutim da HANFA nije prepoznala i ispravno primijenila odredbe Zakona koje reguliraju dostavu osobi koja ima sjedište u inozemstvu. Tužitelj u tužbi ukazuje na obvezni sadržaj rješenja u smislu odredbe članka 98. stavka 1. Zakona o općem upravnom postupku, te odredbu članka 98. stavka 5. istog Zakona, navodeći da HANFA nije pružila odgovarajuću razinu obrazloženja u svom rješenju, niti utvrdila relevantne činjenice. Rješenje ne navodi jasne i valjane razloge niti za HANFIN nalaz da je tužitelj manipulirao tržištem niti za njezine proceduralne odluke može smatrati zakonitim. Prilikom donošenja osporenog rješenja HANFA je nepravilno utvrdila činjenično stanje, dok za činjenice koje je navodno utvrdila nije navela na kojim dokazima ih temelji niti je otkrila kada i kako je taj navodni nadzor pokrenut, niti je tužitelj nikada od HANFA-e primio potpunu i točnu informaciju koji se postupak točno bavi kojim pitanjem i kakvi su tužiteljevi pravni status, prava i obveze u svakom postupku.