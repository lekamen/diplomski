76 24.08.2016 Presuda Visokog upravnog suda Republike Hrvatske broj: Usoz-8/16-7 od 13. lipnja 2016.
VISOKI UPRAVNI SUD REPUBLIKE HRVATSKE
1782
PRESUDA
Visoki upravni sud Republike Hrvatske u vijeću sastavljenom od sudaca toga suda Eveline Čolović Tomić, predsjednice vijeća, mr. sc. Inge Vezmar Barlek, mr. sc. Ivice Kujundžića, Lidije Vukičević i Marine Kosović Marković, članova vijeća, uz sudjelovanje sudske savjetnice Franciske Dominković, zapisničarke, u postupku ocjene zakonitosti općeg akta pokrenutom po zahtjevu podnositelja Europlakat d.o.o. iz Zagreba, Zagorska 2, kojeg zastupa opunomoćenik Goran Božić, odvjetnik iz Zagreba, Trg bana Josipa Jelačića 3, te po zahtjevu podnositelja Outdoor akzent d.o.o. iz Zagreba, Krapinska 27, kojeg zastupaju opunomoćenici Zlatko Knezović, Marijana Dević i Ivana Brekalo Knezović, odvjetnici u Odvjetničkom društvu Knezović & Partneri j.t.d. iz Zagreba Radnička cesta 54, na sjednici vijeća održanoj 13. lipnja 2016.
presudio je
Zahtjevi se usvajaju.
Ukidaju se sljedeće odredbe Odluke o uvjetima i kriterijima određivanja naknade za reklamne predmete i natpise na području Grada Vodnjana – Dignano (»Službene novine Grada Vodnjana – Dignano«, broj 7/14.):
– članak 6. stavak 2. podstavak 3. u dijelu koji glasi: »…ili na površinama (zemljištu i objektima) u vlasništvu drugih fizičkih i pravnih osoba«,
– članak 7. i
– članak 29. stavak 1. u dijelu (ispod Tabele) koji glasi: »Visina naknade za postavljanje reklama, reklamnih panoa i reklamnih natpisa na nekretninama u vlasništvu drugih pravnih i fizičkih osoba iznosi 80% od iznosa naknada navedenih u gornjoj tabeli.«
Obrazloženje
Podnositelj Europlakat d.o.o. iz Zagreba podnio je putem pošte preporučeno dana 20. siječnja 2016. zahtjev za ocjenu zakonitosti odredbe članka 6., članka 7. i članka 29. Odluke o uvjetima i kriterijima određivanja naknade za reklamne predmete i natpise na području Grada Vodnjana – Dignano (»Službene novine Grada Vodnjana – Dignano«, broj 7/14. – dalje u tekstu: Odluka) u dijelu koji se odnosi na naknadu za reklamne predmete i natpise postavljene na površinama u privatnom vlasništvu. Uz navedeni zahtjev, koji je u ovom Sudu zaprimljen pod brojem Usoz-8/16, dostavljeno je rješenje Upravnog odjela za gospodarstvo i EU projekte Grada Vodnjana, klasa: UP/I-363-11/15-01/15, urbroj: 2168-04-07-15-1 od 15. prosinca 2015., kojim je podnositelju obračunata naknada za reklamne predmete na način detaljno opisan tim rješenjem.
Podnositelj Outdoor akzent d.o.o. iz Zagreba podnio je putem pošte preporučeno dana 20. siječnja 2016. godine zahtjev za ocjenu zakonitosti članka 7. i članka 29. Odluke, iz istih razloga na koje je u svom zahtjevu već ukazalo trgovačko društvo Europlakat d.o.o. iz Zagreba. Uz zahtjev, koji je u ovom Sudu zaprimljen pod brojem: Usoz-9/16, dostavljeno je rješenje Upravnog odjela za gospodarstvo i EU projekte Grada Vodnjana, klasa: UP/I-363-11/15-01/17, urbroj: 2168-04-07-15-1 od 15. prosinca 2015., kojim je podnositelj utvrđen obveznikom plaćanja naknade za 4 jumbo reklamna panoa na način detaljno opisan tim rješenjem.
Imajući u vidu da se radi o upravnim sporovima u istoj stvari, to je, primjenom načela učinkovitosti, ovaj Sud navedene predmete spojio radi donošenja zajedničke odluke pod ovosudnim brojem: Usoz-8/16.
U zahtjevu podnositelj Europlakat d.o.o. u zakonskom roku osporava zakonitost odredbe članka 6. stavka 2. podstavka 3., članka 7. i članka 29. stavka 1. (u zahtjevu je pogrešno naveden stavak 2.) Odluke, koje nastavno sadržajno citira, navodeći u bitnom kako je tim odredbama određeno da fizičke osobe s registriranom djelatnosti i pravne osobe plaćaju naknadu za postavljanje reklamnih predmeta i natpisa na površinama u vlasništvu drugih fizičkih i pravnih osoba. Smatra da su citirane odredbe protivne članku 29. Zakona o financiranju jedinica lokalne i područne (regionalne) samouprave (»Narodne novine«, broj 117/93., 69/97., 33/00., 73/00., 127/00., 59/01., 107/01., 117/01., 150/02., 147/03.,