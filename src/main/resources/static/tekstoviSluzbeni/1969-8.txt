 prikupljanjem i pružanjem humanitarne pomoći provode inspektori ministarstva nadležnog za socijalnu skrb.
(3) Inspekcijski nadzor nad humanitarnim akcijama koje organiziraju neprofitne pravne osobe kojima nije odobreno stalno prikupljanje i pružanje humanitarne pomoći, profitne pravne osobe te fizičke osobe provodi se na način da nadzor nad humanitarnim akcijama usmjerenima:
– liječenju bolesti, liječenju djece, liječenju odraslih osoba, rehabilitaciji djece s teškoćama i osoba s invaliditetom, nabavi medicinskih uređaja i opreme te nabavi ortopedskih i drugih pomagala provode inspektori ministarstva nadležnog za zdravlje
– zadovoljavanju potreba za prehranom i odjećom, pomoći u obnovi, izgradnji i opremanju stambenih, javnih i drugih objekata, pomoći za umanjivanje posljedica nesreća, velikih nesreća i katastrofa na imovini fizičkih osoba te ublažavanja ili sprječavanja mogućih uzroka socijalne isključenosti provode inspektori ministarstva nadležnog za socijalnu skrb.
(4) Nadzor nad humanitarnim akcijama za koje nadležnost nije moguće utvrditi, sukladno stavku 3. ovoga članka, provode inspektori ministarstva nadležnog za socijalnu skrb.
(5) Inspekcijski nadzor nad humanitarnim akcijama koje organiziraju stalni prikupljači humanitarne pomoći provode nadležne inspekcije iz stavka 3. ovoga članka sukladno oznaci vrste humanitarne akcije u suradnji s inspekcijom ministarstva nadležnog za socijalnu skrb.
(6) O provedenom inspekcijskom nadzoru te poduzetim mjerama i radnjama inspektori iz stavka 3. ovoga članka dužni su obavijestiti ministarstvo nadležno za socijalnu skrb te nadležni ured.
(7) Upravni nadzor iz stavka 1. ovoga članka provodi ministarstvo nadležno za socijalnu skrb.
1. Inspekcijski nadzor
Članak 28.
Inspekcijski nadzor provodi se nad primjenom i izvršavanjem ovoga Zakona, drugih propisa te općih i pojedinačnih akata, nad obavljanjem djelatnosti prikupljanja i pružanja humanitarne pomoći, odnosno organiziranjem humanitarnih akcija sukladno ovome Zakonu i posebnom propisu.
Članak 29.
Inspektori iz članka 27. stavaka 2. i 3. ovoga Zakona (u daljnjem tekstu: inspektori) imaju službenu iskaznicu kojom dokazuju službeno svojstvo, identitet i ovlasti sukladno posebnim propisima.
Članak 30.
(1) Inspekcijski nadzor provodi se kao redovni, izvanredni i kontrolni.
(2) Redovni inspekcijski nadzor provodi se u skladu s godišnjim planom nadzora koji odlukom donosi čelnik tijela nadležnog za pojedino područje iz članka 27. stavaka 2. i 3. ovoga Zakona, najkasnije do 31. prosinca tekuće godine za sljedeću godinu.
(3) Izvanredni inspekcijski nadzor provodi se povodom zahtjeva nadležnog ureda, drugih državnih tijela, prigovora pravnih i fizičkih osoba ili u slučaju saznanja o nekim važnim činjenicama zbog kojih je opravdano provođenje inspekcijskog nadzora.
(4) Kontrolni inspekcijski nadzor provodi se radi kontrole izvršenja mjera naređenih rješenjem inspektora.
Članak 31.
(1) Inspektor je u obavljanju inspekcijskog nadzora samostalan te vodi postupak, donosi rješenja i poduzima mjere u okviru prava, dužnosti i ovlasti utvrđenih ovim Zakonom ili drugim propisom.
(2) Nitko ne smije, koristeći se službenim položajem ili na drugi način, inspektoru naređivati, sprječavati ga ili ometati u provedbi nadzora i poduzimanju mjera i radnji za koje je ovlašten.
(3) Ako se inspekcijski nadzor provodi na zahtjev tijela i drugih zainteresiranih pravnih ili fizičkih osoba, inspektor je dužan izvijestiti podnositelja prigovora ili zahtjeva o utvrđenom činjeničnom stanju te o poduzetim mjerama, osim u slučaju anonimne predstavke.
Članak 32.
(1) Organizator prikupljanja i pružanja humanitarne pomoći mora inspektoru osigurati nesmetano obavljanje inspekcijskog nadzora i staviti mu na raspolaganje sva sredstva i potrebnu dokumentaciju.
(2) Prilikom provedbe inspekcijskog nadzora inspektor ima pravo pregledati radne i druge poslovne i stambene prostore, vjerodostojnu dokumentaciju i evidencije, robu i druge stvari zatečene kod organizatora prikupljanja 