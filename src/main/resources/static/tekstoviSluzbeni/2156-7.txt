 2012. nisu dužni završiti Državnu školu za pravosudne dužnosnike.«
VII. OCJENA USTAVNOG SUDA
8. Podnositelj ustavne tužbe, sažeto, prigovara stajalištu DSV-a prema kojem on, iako je sudac općinskog suda (Općinskog suda u Zadru), ne ispunjava uvjete propisane člankom 51. stavkom 1. ZoDSV-a i ne može biti kandidat za raspisano slobodno mjesto suca Trgovačkog suda u Zadru, budući da u skladu navedenom odredbom ZoDSV-a nije završio Državnu školu za pravosudne dužnosnike (u daljnjem tekstu: Državna škola). Smatra neprihvatljivim stajalište DSV-a da se na njega ne odnosi članak 56b ZoDSV-a (odnosno članka 8. ZID ZoDSV-a/13) kojim je propisano da suci koji su imenovani na sudačku dužnost prema propisima koji su bili na snazi do 31. prosinca 2012. nisu dužni završiti Državnu školu. To stoga što se tom odredbom (samo) jamči stalnost njihove dužnosti. Tvrdi da takvo izolirano tumačenje članka 55. stavka 1. ZoDSV-a, odvojeno od stvarnog značenja i cilja članka 56.b ZoDSV-a, stavlja sve suce (prekršajnih, općinskih, trgovačkih i upravnih sudova), koji su poput njega imenovani do 31. prosinca 2012. u apsurdan položaj jer oni, iako su već suci, ne bi mogli sudjelovati na natječajima za slobodno sudačko mjesto, već bi morali prethodno polagati prijemni ispit i završiti državnu školu. Drugim riječima, oni kao suci, da bi se uopće mogli natjecati na slobodna sudačka mjesta na prekršajnim, općinskim, trgovačkim i upravnim sudovima (u daljnjem tekstu: prvostupanjski sudovi), morali bi se vratiti u položaj kandidata za suce koji se, da bi ispunili pretpostavke za obnašanje sudačke dužnosti, moraju prethodno javiti na natječaj za prijem u Državnu školu te je završiti, kako bi došli u položaj kandidata. Smatra također da su navedenim stajalištem DSV-a očito diskriminirani u odnosu na kolege koji su imenovani nakon 31. prosinca 2012. jer se oni mogu javiti na ista sudačka mjesta (upražnjena sudačka mjesta na prvostupanjskim sudovima), dok je njima, imenovanim do tog datuma, status zauvijek zamrznut na postojećem sudačkom mjestu.
9. Polazeći od navoda ustavne tužbe, Ustavni sud je ustavnu tužbu podnositelja razmatrao s aspekta moguće povrede članka 54. stavka 2. i članka 29. stavka 1. Ustava.
Članak 54. stavak 2. Ustava glasi:
»Članak 54.
(...)
Svatko slobodno bira poziv i zaposlenje i svakom je pod jednakim uvjetima dostupno svako radno mjesto i dužnost.«
Članak 29. stavak 1. Ustava u mjerodavnom dijelu glasi:
»Članak 29.
Svatko ima pravo da zakonom ... sud ... odluči o njegovom pravu i obvezi ...«
9.1. U smislu drugog dijela stavka 2. članka 54. Ustava svakome pripada pravo da se pod jednakim uvjetima natječe za svako radno mjesto ili dužnost i da nadležno izborno tijelo u propisanom postupku odluči o njezinoj/njegovoj prijavi (to se jamstvo po naravi stvari ne odnosi na imenovanja isključivo političke naravi).
Ustavna odredba o dostupnosti svakog radnog mjesta i dužnosti »pod jednakim uvjetima« implicira načelo jednakosti odnosno jednakog postupanja prema svim osobama u ostvarivanju njihova prava na zapošljavanje na odgovarajućim radnim mjestima i dužnostima. Težište je jamstva iz drugog dijela članka 54. stavka 2. Ustava, dakle, na jednakim uvjetima koji se moraju osigurati svima za određeno radno mjesto ili dužnost, pa to jamstvo u prvom redu treba razmatrati zajedno s odredbama Ustava koje jamče jednakost svih pred zakonom i zabranjuju diskriminaciju po bilo kojoj osnovi (članak 14. stavci 1. i 2. Ustava).
To ustavno jamstvo ima i svoj postupovni aspekt. Ono je povezano i s onim odredbama Ustava koje u svojoj ukupnosti jamče »pravnu zaštitu«. To su u prvom redu ustavne odredbe u kojima je sadržano pravo na žalbu (članak 18. stavak 1. Ustava) te pravo pristupa sudu i druga ustavna prava koja proizlaze iz temeljnog ljudskog prava na pravično suđenje (članak 29. stavak 1. Ustava).
9.2. Ustavno jamstvo iz drugog dijela članka 54. stavka 2. Ustava zajedno s ustavnim jamstvima »pravne zaštite« ima dva aspekta: pozitivni, koji dovodi do zahtjeva za