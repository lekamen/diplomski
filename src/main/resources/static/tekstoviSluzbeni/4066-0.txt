54 10.06.2016 Odluka Ustavnog suda Republike Hrvatske broj: U-IIIBi-890/2012 od 4. svibnja 2016.
USTAVNI SUD REPUBLIKE HRVATSKE
1415
Ustavni sud Republike Hrvatske, u sastavu Jasna Omejec, predsjednica te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Gabrijel Knežević iz Nove Gradiške, na sjednici održanoj 4. svibnja 2016. jednoglasno je donio
ODLUKU
I. Utvrđuje se da su podnositelju ustavne tužbe Gabrijelu Kneževiću iz Nove Gradiške, u razdoblju od 7. prosinca 2011. do 20. lipnja 2012. te od 31. kolovoza 2012. do 21. studenoga 2012. bila povrijeđena prava zajamčena člankom 23. stavkom 1. i člankom 25. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), te prava zajamčena člankom 3. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02., 1/06. i 2/10.).
II. Ova odluka objavit će su u »Narodnim novinama«.
Obrazloženje
I. POSTUPAK PRED USTAVNIM SUDOM
1. Gabrijel Knežević (u daljnjem tekstu: podnositelj) podnio je Ustavnom sudu ustavnu tužbu zaprimljenu 13. veljače 2012., u kojoj navodi da se tužba podnosi »protiv odluke i postupka Kaznionice u Lepoglavi o smještaju u neadekvatne uvjete suprotne pravu zatvorenika ... koja odluka je protivna rješenju suca izvršenja Županijskog suda u Varaždinu ... koje je potvrđeno odlukom o žalbi po Županijskom sudu Varaždin ...«
U ustavnoj tužbi podnositelj ističe da su mu »odlukom i postupkom Kaznionice u Lepoglavi« povrijeđena prava zajamčena člancima 3., 16., 25. i 35. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
2. Iz sadržaja ustavne tužbe i dostavljene dokumentacije Ustavni sud utvrdio je da se podnositelj u vrijeme podnošenja ustavne tužbe nalazio na izdržavanju kazne zatvora u Kaznionici Lepoglava.
U povodu njegovog zahtjeva za sudsku zaštitu zatvorenika doneseno je rješenje sutkinje izvršenja Županijskog suda u Varaždinu broj: 2 Ik.I.672/11-4 od 23. studenoga 2011., kojim je sutkinja izvršenja utvrdila da je Kaznionica u Lepoglavi, protivno članku 74. stavku 3. Zakona o izvršavanju kazne zatvora (»Narodne novine« broj 128/99., 55/00., 59/00., 129/00., 59/01., 67/01., 11/02., 190/03. – pročišćeni tekst, 76/07., 27/08., 83/09., 18/11., 48/11., 125/11., 56/13. i 150/13.), nezakonito prikratila zatvorenika (podnositelja) u pravu na odgovarajući smještaj u spavaonici propisane kvadrature i zapremnine, tijekom boravka na 2B odjelu, u sobi br. 1.
Kaznionici u Lepoglavi naloženo je otklanjanje nezakonitog prikraćivanja, to jest osiguravanje smještaja podnositelja u spavaonici u kojoj će mu biti osigurano najmanje 4 m2 i 10 m3 prostora.
U povodu žalbe Kaznionice u Lepoglavi, vijeće Županijskog suda u Varaždinu donijelo je rješenje broj: IK.I.672/11-8, 5 Kž I-159/11-3 od 7. prosinca 2011., kojim je žalba odbijena.
Nakon toga, u povodu podnositeljeve pritužbe Ministarstvu pravosuđa, Upravi za zatvorski sustav, zbog neizvršavanja navedenih rješenja, to je Ministarstvo podnositelju uputilo dopis od 19. siječnja 2012., u kojem se navodi da će nalog za poboljšanje uvjeta podnositeljeva smještaja biti izvršen čim za to budu postojale objektivne mogućnosti.
Uslijedio je, također u povodu podnositeljeve pritužbe, i dopis ureda upravitelja Kaznionice u Lepoglavi od 25. siječnja 2012., sličnog sadržaja.
3. Sukladno navedenom, podnositelj ustavnom tužbom prigovara zbog toga što se sudske odluke, koje sadrže pravomoćni nalog za poboljšanje uvjeta njegova smještaja u zatvoru, ne provode.
U takvom slučaju, kada izvor moguće povrede ustavnih prava ili prava na temelju Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02., 1/06. i 2/10.; u daljnjem