17 13.02.2015 Odluka o usvajanju "Programa sufinanciranja troškova sudjelovanja na sajmovima CeBIT HANNOVER 2015 i INTEROP LAS VEGAS 2015" Hrvatske agencije za malo gospodarstvo, inovacije i investicije
VLADA REPUBLIKE HRVATSKE
330
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/2011 i 119/2014) i članka 9. stavka 1. Zakona o poticanju razvoja malog gospodarstva (»Narodne novine«, br. 29/2002, 63/2007, 53/2012 i 56/2013), Vlada Republike Hrvatske je na sjednici održanoj 11. veljače 2015. godine donijela
ODLUKU
O USVAJANJU »PROGRAMA SUFINANCIRANJA TROŠKOVA SUDJELOVANJA NA SAJMOVIMA CeBIT HANNOVER 2015 I INTEROP LAS VEGAS 2015« HRVATSKE AGENCIJE ZA MALO GOSPODARSTVO, INOVACIJE I INVESTICIJE
I.
Usvaja se »Program sufinanciranja troškova sudjelovanja na sajmovima CeBIT HANNOVER 2015 i INTEROP LAS VEGAS 2015« Hrvatske agencije za malo gospodarstvo, inovacije i investicije.
Program iz stavka 1. ove točke sastavni je dio ove Odluke.
II.
Sve aktivnosti oko organizacije Programa iz točke I. stavka 1. ove Odluke provodit će se zajednički od strane Ministarstva poduzetništva i obrta i Hrvatske agencije za malo gospodarstvo, inovacije i investicije.
III.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/51
Urbroj: 50301-05/18-15-2
Zagreb, 11. veljače 2015.
Predsjednik Zoran Milanović, v. r.
PROGRAM SUFINANCIRANJA TROŠKOVA SUDJELOVANJA NA SAJMOVIMA CeBIT HANNOVER 2015 i INTEROP LAS VEGAS 2015
1. Opće odredbe
Hrvatska agencija za malo gospodarstvo, inovacije i investicije (u daljnjem tekstu: HAMAG-BICRO) u svrhu poticanja internacionalizacije subjekata malog gospodarstva dodjeljuje potporu kojom se sufinanciraju troškovi sudjelovanja na međunarodnim sajmovima CeBIT HANNOVER 2015 i INTEROP LAS VEGAS 2015.
2. Korisnici potpore
Korisnici moraju zadovoljavati sljedeće uvjete:
Opći uvjeti
• Imaju sjedište na području Republike Hrvatske,
• registrirani su i obavljaju djelatnost računalnog programiranja, savjetovanja i djelatnosti povezane s njima (NKD 62) i/ili telekomunikacija (NKD 61),
• ispunjavaju uvjete iz Zakona o poticanju razvoja malog gospodarstva (NN 29/02, 63/07, 53/12 i 56/13) i Preporuke Europske komisije 2003/361/EC,
• registrirani su unutar perioda od 5 godina od datuma održavanja sajma (odnosno 16. ožujka 2015. za CeBIT HANNOVER 2015. i 27. travnja 2015. za INTEROP LAS VEGAS 2015)
• podnositelju zahtjeva ili pojedinačnim vlasnicima podnositelja zahtjeva nije izrečena pravomoćna osuđujuća presuda za jedno ili više sljedećih kaznenih djela: udruživanje za počinjenje kaznenih djela, primanje mita u gospodarskom poslovanju, davanje mita u gospodarskom poslovanju, zlouporaba položaja i ovlasti, zlouporaba obavljanja dužnosti državne vlasti, protuzakonito posredovanje, primanje mita, davanje mita, prijevara, računalna prijevara, prijevara u gospodarskom poslovanju i prikrivanje protuzakonito dobivenog novca,
Državne potpore
• nisu tijekom razdoblja od tri fiskalne godine (uključujući tekuću godinu) primili potpore male vrijednosti u iznosu većem od 200.000,00 EUR, odnosno u iznosu većem od 100.000,00 EUR u slučaju poduzetnika koji obavlja djelatnost cestovnog prijevozu (u skladu s propisima o potporama male vrijednosti – Uredba Komisije (EU) br. 1407/2013),
• imaju u cijelosti opravdane i namjenski iskorištene dodijeljene potpore male vrijednosti, ukoliko su iste dobili,
• pojedinačni vlasnici i vlasnički i upravljački povezane osobe Korisnika imaju u cijelosti opravdane i namjenski iskorištene dodijeljene potpore male vrijednosti, ukoliko su iste dobili,
Financijski uvjeti
• imaju podmirene obveze prema državi,
• pojedinačni vlasnici i vlasnički i upravljački povezane osobe Korisnika imaju podmirene obveze prema državi,
• nisu u postupku predstečajne nagodbe, stečaja ili likvidacije,
• nad čijim pojedinačnim vlasnicima nisu u postupku predstečajne nagodbe, stečaja ili likvidacije i
• čiji žiroračun nije neprekidno blokiran dulje od 30 dana 