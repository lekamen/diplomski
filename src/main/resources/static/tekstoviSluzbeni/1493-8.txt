 slučaju iz stavka 7. ovoga članka Koordinacija je dužna o istome izvijestiti tijela javne vlasti u roku od pet dana.
(9) Ovlaštenik dozvole je dužan pisanim putem obavijestiti Koordinaciju, ako prije dostavljanja izvješća o velikim opasnostima nastupi bitna promjena koja utječe na obavijest o projektu ili premještaju, u roku ne dužem od 24 sata.
(10) Ovlaštenik dozvole je dužan izvješće o velikim opasnostima dostaviti u roku koji odredi Koordinacija, a isti rok ne može biti duži od 30 dana prije planiranog početka odobalnih radova.
(11) Dokumenti iz ovoga članka izrađuju se i opremaju tako da se što lakše može pratiti njihov sadržaj, odnosno isti moraju biti pregledni kao cjelina i/ili pojedinačni dio dokumenta. Jezik i stil dokumenata mora biti jasan, razumljiv, znanstven, pravopisno i gramatički ispravan.
(12) Dokumenti iz ovoga članka moraju biti napisani latiničnim pismom, na hrvatskom jeziku u skladu s hrvatskim pravopisom i gramatikom.
(13) Iznimno od odredbi stavka 10. ovoga članka, tehničko-tehnološka dokumentacija koja služi za gradnju odobalnih objekata može biti na stranom jeziku uz prijevod na hrvatski jezik.
(14) Dokumenti, odnosno njihovi dijelovi izrađuju se obvezno na papiru i/ili drugom odgovarajućem materijalu za pisanje i crtanje.
(15) Dokumenti se mogu izrađivati kao elektronički zapis uz obveznu dostavu istih sukladno stavku 14. ovoga članka.
(16) Koordinacija će izraditi upute za izradu i dostavu dokumenata iz stavka 1. ovoga članka u roku od 120 dana od stupanja na snagu uredbe iz članka 10. stavka 2. ovoga Zakona.
(17) Agencija je dužna upute iz stavka 16. ovoga članka oglasiti na svojim mrežnim stranicama.
Obavijest o projektu i obavijest o premještaju eksploatacijskog objekta
Članak 14.
Obavijest o projektu i obavijest o premještaju eksploatacijskog objekta, koje se dostavljaju u skladu s člankom 13. stavkom 1. točkama c. i j. ovoga Zakona, obvezno sadržavaju:
a. naziv i adresu operatora odobalnog objekta
b. opis postupka projektiranja za eksploatacijske radove i sustave, od početnog koncepta do dostavljenog projekta ili odabira postojećeg odobalnog objekta, korištene norme i projektne koncepte koji su uključeni u postupku
c. opis odabranog projektnog koncepta u odnosu na scenarije velikih opasnosti za pojedini odobalni objekt i njegovu lokaciju te osnovnih pravila za nadzor rizika
d. dokaz da projektni koncept pridonosi smanjenju rizika od velikih opasnosti na prihvatljivu razinu
e. opis eksploatacijskog objekta i uvjeta na lokaciji na kojoj je predviđen
f. opis mogućih ekoloških i meteoroloških ograničenja i ograničenja vezanih za morsko dno, koja se nameću za sigurne radove, te načine utvrđivanja rizika sa stajališta morskog dna od aktivnosti kao što su polaganje vodova ili sidrenje objekata
g. opis odobalnih radova koji se planiraju obavljati, a mogu dovesti do velikih opasnosti
h. opći opis sustava za upravljanje sigurnošću i zaštitom okoliša i prirode kojim će se osigurati učinkovitost predviđenih mjera za nadzor rizika od velikih nesreća
i. opis sustava neovisne verifikacije i popis elemenata kritičnih za sigurnost i zaštitu okoliša i prirode
j. u slučaju kada se postojeći eksploatacijski objekt planira premjestiti na novu lokaciju radi izvođenja odobalnih radova, dokaznice i uvjerenja kojima se dokazuje da je odobalni objekt prikladan za predložene odobalne radove
k. u slučaju kada se neeksploatacijski objekt planira rekonstruirati kako bi se koristio kao eksploatacijski objekt, dokaznice i uvjerenja kojima se dokazuje da je odobalni objekt prikladan za takvu preinaku.
Izvješće o velikim opasnostima za eksploatacijski objekt
Članak 15.
(1) Operator je dužan izraditi izvješće o velikim opasnostima za eksploatacijski objekt koje obvezno sadržava informacije iz stavaka 2. i 3. ovoga članka.
(2) Informacije koje se dostavljaju u izvješću o velikim opasnostima za rad eksploatacijskog objekta obvezno sadržavaju:
a. opis načina na koji su uzete u obzir primjedbe Koordinacije na obavijest o projektu
