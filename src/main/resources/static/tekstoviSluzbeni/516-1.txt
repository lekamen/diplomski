 na parnični postupak podnijeli reviziju, prijedlog za ponavljanje parničnog postupka i ustavnu tužbu;
– na ročištu održanom 27. ožujka 2006. sud je utvrdio da po prijedlogu za ponavljanje parničnog postupka još uvijek nije donesena odluka te je odlučeno da će se zastati s postupkom dok se ne donese rješenje o prijedlogu;
– iduće ročište održano je 10. ožujka 2009.;
– rješenje o nasljeđivanju sud je donio 8. svibnja 2009.;
– u povodu žalbi pojedinih nasljednika sud je ukinuo rješenje o nasljeđivanju samo u dijelu koji se odnosio na stan u Zagrebu;
– na ročištu održanom 14. lipnja 2011. proveden je postupak u odnosu na ukinuti dio rješenja o nasljeđivanju;
– rješenjem od 2. studenoga 2011. sud je prekinuo ostavinski postupak te neke od nasljednika uputio u pokretanje parničnog postupka;
– u povodu žalbi oporučnih nasljednika Županijski sud u Zagrebu je 28. rujna 2012. preinačio rješenje o prekidu ostavinskog postupka i u parnicu uputio zakonske nasljednike;
– protiv drugostupanjskog rješenja podnositelj je 21. veljače 2013. podnio reviziju;
– u trenutku odlučivanja o ustavnoj tužbi podnositelja predmet se nalazio kod Vrhovnog suda radi odlučivanja o reviziji.
II. PRAVO VAŽNO ZA USTAVNOSUDSKI POSTUPAK
3. Mjerodavno pravo sadržano je u članku 29. stavku 1. Ustava.
Ustavna tužba je osnovana.
4. Svoju odluku Ustavni sud obrazlaže sljedećim utvrđenjima:
4.1. DULJINA SUDSKOG POSTUPKA
Ostavinski postupak pokrenut je 26. travnja 1999.
Ustavna tužba podnesena je 13. ožujka 2013. a do tog dana ostavinski postupak nije bio okončan.
Slijedom navedenog, Ustavni sud utvrđuje da je u konkretnom slučaju parnični postupak do dana donošenja odluke Ustavnog suda trajao ukupno petnaest (15) godina, sedam (7) mjeseci i dvadeset i dva (22) dana.
4.2. POSTUPANJE NADLEŽNOG SUDA
U pravno relevantnom razdoblju postupak se vodio uglavnom pred sudom prvog stupnja pri čemu je dva puta utvrđen prekid postupka i jednom je sud odlučio zastati s postupkom.
Predmet je u povodu žalbi oporučnih nasljednika glede upućivanja u parnicu dostavljen Županijskom sudu u Zagrebu na odlučivanje, a nakon toga, u povodu revizije isti je dostavljen Vrhovnom sudu na odlučivanje.
4.3. PONAŠANJE PODNOSITELJA USTAVNE TUŽBE (NASLJEDNIKA U OSTAVINSKOM POSTUPKU)
Ustavni sud ocjenjuje da podnositelj svojim ponašanjem nije pridonio duljini trajanja postupka.
4.4. SLOŽENOST SUDSKOG PREDMETA
Ustavni sud ocjenjuje da se u konkretnom slučaju ne radi o pravnoj stvari toliko složene pravne naravi koja bi opravdala duljinu konkretnog ostavinskog postupka.
III. OCJENA USTAVNOG SUDA
5. Ustavni sud utvrđuje da se postupak u pravno relevantnom razdoblju vodio u trajanju više od petnaest (15) godina te da u trenutku donošenja ove ustavnosudske odluke još uvijek nije okončan. Imajući u vidu ukupno trajanje postupka, Ustavni sud ocjenjuje da je podnositelju povrijeđeno pravo da neovisni i nepristrani sud u razumnom roku odluči o njegovim pravima i obvezama, koje je zajamčeno člankom 29. stavkom 1. Ustava.
Stoga je u smislu članka 63. stavaka 1. i 2. Ustavnog zakona donesena odluka kao pod točkama I. i II. izreke ove odluke.
6. Sukladno članku 63. stavku 3. Ustavnog zakona, odlučeno je kao u točkama III. i IV. izreke ove odluke.
Visine naknade zbog povrede ustavnog prava na donošenje odluke u razumnom roku, Ustavni sud utvrđuje uzimajući u obzir okolnosti svakog pojedinog predmeta uz istodobno uvažavanje ukupnih gospodarskih i socijalnih prilika u Republici Hrvatskoj.
7. Odluka o objavi (točka V. izreke) temelji se na članku 29. stavku 1. Ustavnog zakona.
8. Predsjednik Vrhovnog suda dužan je dostaviti Ustavnom sudu pisanu obavijest o datumima donošenja i otpreme odluke u roku od osam (8) dana od dana njene otpreme, a najkasnije osam (8) dana od isteka roka određenog u točki II. izreke ove odluke. Ovaj nalog temelji se na članku 31. stavcima 4. i 5. Ustavnog zakona.
Broj: U-IIIA-7859/2014
Zagreb, 22. siječnja 2015.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v. r.
