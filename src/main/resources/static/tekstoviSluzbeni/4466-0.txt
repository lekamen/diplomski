80 07.09.2016 Standard zaštitne radne odjeće, obuće i osobne zaštitne opreme radnika u djelatnosti izvanbolničke hitne medicine
HRVATSKI ZAVOD ZA HITNU MEDICINU
1815
Na temelju članka 12. stavka 2. Pravilnika o minimalnim uvjetima u pogledu prostora, radnika i medicinsko-tehničke opreme za obavljanje djelatnosti hitne medicine (»Narodne novine«, broj 71/2016) Hrvatski zavod za hitnu medicinu utvrđuje
STANDARD
ZAŠTITNE RADNE ODJEĆE, OBUĆE I OSOBNE ZAŠTITNE OPREME RADNIKA U DJELATNOSTI IZVANBOLNIČKE HITNE MEDICINE
Članak 1.
Ovim standardom utvrđuju se minimalni uvjeti koje mora ispunjavati radna odjeća i obuća te sredstva osobne zaštite za radnike u timovima na terenu izvanbolničke hitne medicinske službe u Republici Hrvatskoj.
Standard je utvrđen temeljem zahtjeva propisanih Direktivom Vijeća 89/686/EEZ o usklađivanju zakonodavstava država članica u odnosu na osobnu zaštitnu opremu, Direktivom Vijeća 89/656/EEZ) o minimalnim sigurnosnim i zdravstvenim zahtjevima za uporabu osobne zaštitne opreme na radnom mjestu (treća pojedinačna direktiva u smislu članka 16. stavka 1. Direktive 89/391/EEZ), Zakonom o zaštiti na radu, Zakonom o tehničkim zahtjevima za proizvode i ocjenjivanju sukladnosti te Pravilnikom o stavljanju na tržište osobne zaštitne opreme.
Članak 2.
Zaštitna radna odjeća i obuća te sredstva osobne zaštite za radnike u timovima na terenu izvanbolničke hitne medicinske službe u Republici Hrvatskoj moraju ispunjavati minimalne uvjete u roku od tri godine od dana donošenja ovog standarda. U tom roku se zamjena postojeće radne odjeće i obuće mora provesti na način da se godišnje nabavlja minimalno 1/3 radne odjeće i obuće propisane ovim standardom.
Članak 3.
Zaštitna radna odjeća i obuća te sredstva osobne zaštite u ovom standardu mora zadovoljavati stupanj zaštite temeljem Procjene rizika izrađene u pisanom ili elektroničkom obliku koja odgovara postojećim rizicima na radu i u vezi s radom, u skladu sa Zakonom o zaštiti na radu i Pravilnikom o izradi procjene rizika.
Zaštitna radna odjeća i obuća za radnike u timovima na terenu mora zadovoljavati normama propisane uvjete za kvalitetu, udobnost i specifične zahtjeve s obzirom na potrebe službe i uvjete okoline u kojoj se primjenjuje.
Radna odjeća i obuća za radnike u medicinsko prijavno-dojavnoj jedinici mora udovoljavati kvaliteti, udobnosti i specifičnim zahtjevima s obzirom na uvjete rada u medicinsko prijavno-dojavnoj jedinici.
I. ZAŠTITNA RADNA ODJEĆA
Članak 4.
Standardom zaštitne radne odjeće utvrđuju se sve komponente radne odjeće, njihov dizajn, svojstva, testiranja i certifikati.
Članak 5.
Opća norma za zaštitnu odjeću, koja se primjenjuje u Republici Hrvatskoj kao hrvatska norma je HRN EN 340:2004. Ona definira zaštitnu odjeću kao odjeću koja pokriva ili zamjenjuje osobnu odjeću, i pruža zaštitu od jednog ili više rizika koji mogu ugrožavati sigurnost i zdravlje osoba na radu. Ova norma se ne može koristiti samostalno, već isključivo u kombinaciji sa nekom drugom normom koja sadrži zahtjeve za specifičnim svojstvima odjeće sukladno razini potrebne zaštite.
Osnovni zahtjevi za zaštitnu odjeću prema HRN EN 340:2004 jesu:
1) Neškodljivost: zaštitna odjeća ne smije nepovoljno utjecati na zdravlje korisnika. Treba biti izrađena od materijala kao što su tekstil, koža, guma, plastika i drugi koji su dokazano kemijski prikladni. Materijali od kojih je izrađena zaštitna odjeća ne smiju za vrijeme upotrebe propuštati ili razgrađivanjem propuštati supstance za koje je poznato da su otrovne, karcinogene, mutagene, alergene, reproduktivno toksične ili na drugi način štetne.
2) Dizajn: odjeća treba biti dizajnirana i izrađena tako da, veličinom i oblikom što bolje prati dimenzije i oblik tijela korisnika, te da u svakom trenutku prati statičku i dinamičku morfologiju čovjeka. Dizajn zaštitne odjeće mora osigurati da prilikom očekivanih kretnji korisnika niti jedan dio tijela nije nepokriven te da postoji odgovarajuće preklapanje dijelova odjeće.
3) Udobnost: udobnost je