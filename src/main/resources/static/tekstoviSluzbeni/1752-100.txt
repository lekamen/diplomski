 zamjenika glavnog tajnika Vlade ili pak na glasnogovornika Vlade.
322. Za razliku od KZ-a/97, članak 87. stavak 3. KZ-a/11, koji je stupio na snagu 1. siječnja 2013., ne ostavlja mjesta dvojbi da se predsjednik Vlade ima smatrati službenom osobom kod kaznenih djela kod kojih je to svojstvo obilježje bića kaznenog djela. To stoga što se u KZ-u/11 općenito govori o »državnom dužnosniku« (kao generički određenom pojmu), a predsjednik Vlade je »državni dužnosnik« u smislu Zakona o obvezama i pravima državnih dužnosnika. Taj generički određen pojam »državnog dužnosnika« nedostaje u članku 89. stavku 3. KZ-a/97.
323. S obzirom na definiciju »službene osobe« iz članka 89. stavka 3. KZ-a/97, a budući da je u slučaju INA-MOL prvi put u hrvatskoj pravnoj povijesti, a time i sudskoj praksi, optužena i osuđena osoba koja je obnašala dužnost predsjednika Vlade, izrazito je uočljiva činjenica da nadležni sudovi nisu posebno utvrđivali svojstvo počinitelja kaznenog djela mita (podnositelja) kao »službene osobe«. Oni su, bez obrazloženja, u pravomoćnoj izreci presude predsjednika Vlade jednostavno podveli pod pojam »službene osobe« iz članka 89. stavka 3. KZ-a/97 (»dakle, kao službena osoba primio dar ...«), iako se predsjednik Vlade, kao što je navedeno, u toj zakonskoj odredbi izrijekom ne navodi, a ne može se izvesti ni iz jedne skupine dužnosnika koja je navedena u toj odredbi jer u njoj nema izvršne vlasti.
324. Ustavni sud primjećuje da je Vrhovni sud u svojoj dosadašnjoj praksi isticao potrebu tumačenja članka 89. stavka 3. KZ-a/97 jer »pojmovi ‘službena osoba’ i ‘odgovorna osoba’ (definirani u čl. 89. st. 3. i 7. KZ-a) obuhvaćaju širok i ne posve transparentan krug osoba« (presuda broj: I Kž 202/10-8 od 9. ožujka 2011.). Zbog toga je u nizu presuda, služeći se tehnikom »od slučaja do slučaja«, Vrhovni sud tumačio pojmove »službene osobe« odnosno »odgovorne osobe« u konkretnim okolnostima pojedinih slučajeva, a u presudama je za svoja utvrđenja navodio i obrazlagao razloge.
325. Primjerice, u presudi broj: III Kr 109/07-3 od 6. studenoga 2007. Vrhovni sud protumačio je da je pravosudni policajac »bio službena osoba, jer se radilo o službeniku koji je obavljao službene poslove u tijelu državne uprave i to u Ministarstvu pravosuđa, uprave i lokalne samouprave«.
U presudi i rješenju broj: I Kž-Us 44/12-10 od 11. travnja 2013. (v. točku 267.1.) Vrhovni sud protumačio je da administrativni referent upisničar arhivar u zemljišnoknjižnom odjelu suda može biti »službena osoba«, te je podrobno obrazložio razloge za to svoje stajalište.
326. Kad je riječ o odgovornim osobama, u presudi broj: Kzz 23/06-2 od 14. studenoga 2006. Vrhovni sud protumačio je da socijalna radnica nije službena osoba, pri čemu je također obrazložio razloge za to svoje stajalište.
U presudi broj: I Kž 923/04-3 od 17. veljače 2005. Vrhovni sud protumačio je da »sudski vještak ima svojstvo odgovorne osobe, te je stoga moguće da vještak bude počinitelj kaznenog djela iz čl. 347. st. 1. KZ«, također obrazlažući vrlo detaljno razloge za to svoje stajalište.
327. Ustavni sud dalje primjećuje da se Vrhovni sud u svojoj dosadašnjoj praksi već susretao s članovima Vlade kad je riječ o delicta propria. Tako je u predmetu broj: I Kž-Us 55/11-10 od 24. listopada 2012. bila riječ o članu Vlade, to jest – riječima tog suda – »službenoj osobi – ministru Ministarstva«. Međutim, suprotno prethodno navedenim primjerima, u njemu Vrhovni sud nije posegnuo za tumačenjem članka 89. stavka 3. KZ-a/97 radi razjašnjenja razloga zbog kojih se i članovi Vlade moraju podvesti pod zakonski pojam »službene osobe« u smislu te kaznene odredbe (u citiranom rješenju to je okvirno učinjeno za osobu u svojstvu pomoćnika ministra).
Štoviše, u presudi i rješenju broj: I Kž 43/05-10 od 14. srpnja 2005. Vrhovni sud je utvrdio da je jedan optuženik ministar, a drugi je zamjenik ministra, a nakon toga je utvrdio da »dakle, državni dužnosnici i po čl. 89. st. 3. KZ-a, obojica su nedvojbeno službene osobe« ili, na