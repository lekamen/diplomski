 nepravodobnosti koja bi proizlazila iz činjenice da je posljednji dan roka za podnošenje zahtjeva bio neradni dan. Uzme li se posljednji dan roka kao osnova usporedbe, onda adresati članka 65. ZoNak-a/96 i adresati članka 7. ZID-a ZoNak-a/02 nisu usporedive skupine, pa se pitanje njihova (ne)jednakog tretmana po toj osnovi ni ne postavlja.
To što je u upravnosudskoj praksi došlo do širenja posljedica propuštanja roka iz članka 65. ZoNak-a/96 i na pitanja koja s prethodnim činjenicama nisu povezana (v. točku 42.1. obrazloženja ove odluke) ne može služiti kao opravdanje za daljnju opstojnost kvalifikacije rokova iz članka 65. ZoNak-a/96 i članka 7. stavka 1. ZID-a ZoNak-a/02 kao materijalnopravnih.
45. Zaključno, u postupku preispitivanja pravnog shvaćanja VUSRH-a o materijalnopravnoj prirodi rokova za podnošenje zahtjeva za priznavanje prava na naknadu za oduzetu imovinu iz članka 65. ZoNak-a/96 i članka 7. ZID-a ZoNak-a/02, Ustavni sud je zaključio da je nužno povući dosadašnju ocjenu o ustavnopravnoj prihvatljivosti tog pravnog shvaćanja.
Daljnja opstojnost tog pravnog shvaćanja općenito bi dovela do bitne promjene pravnog značenja materijalnopravnih rokova u upravnom pravu, a osobito do zamagljivanja njihova razlikovanja spram onih procesnopravnih, što bi narušilo njihovu morfologiju, a u praksi ugrozilo pravnu sigurnost i pravnu izvjesnost u pitanju računanja rokova za predaju zahtjeva upravnim tijelima.
Pri donošenju tih zaključaka Ustavni sud vodio se zahtjevima koji proizlaze iz načela pravne sigurnosti objektivnog pravnog poretka, ali i pravne sigurnosti stranaka u upravnim i upravnosudskim postupcima.
46. Ustavni sud utvrđuje sljedeća načelna pravna stajališta:
– i u članku 65. ZoNak-a/96 i u članku 7. ZID-a ZoNak-a/02 riječ je o tipičnom i uobičajenom procesnopravnom roku u upravnom pravu prekluzivnog karaktera, koji dovodi do prestanka procesnog ovlaštenja za pokretanje upravnog postupka zbog propuštanja roka za podnošenje zahtjeva za priznavanje prava na naknadu za oduzetu imovinu;
– na računanje isteka roka za podnošenje zahtjeva za priznavanje prava na naknadu za oduzetu imovinu u smislu članka 65. ZoNak-a/96 i članka 7. ZID-a ZoNak-a/02 primjenjuje se članak 101. stavak 2. ZUP-a/91 (članak 81. stavak 2. ZUP-a/09).
3) Primjena načelnih pravnih stajališta na konkretni slučaj
47. U konkretnom ustavnosudskom predmetu riječ je o problemu arbitrarnosti u odlučivanju o pravodobnosti podnositeljičinog zahtjeva za priznavanje prava na naknadu za oduzetu imovinu. Međutim, za razliku od predmeta prikazanog u točki 26. i, posljedično, predmeta navedenih u točkama 28. i 29. obrazloženja ove odluke, taj se problem u ovom predmetu ne razmatra s aspekta prava na obrazloženu odluku.
U ovom predmetu Ustavni sud prvi put razmatra postojanje arbitrarnosti u odlučivanju upravnih tijela i upravnog suda s aspekta pravne sigurnosti kao sastavnog dijela vladavine prava iz članka 3. Ustava. Vladavina prava počiva (i) na načelu zakonitosti u djelovanju uprave (članak 19. stavak 1. Ustava). Ta se najviša vrednota ustavnog poretka Republike Hrvatske u individualnim pravnim situacijama pojavljuje u obliku specifičnog ustavnog prava na pravnu sigurnost, koje je implicitno sadržano u pravu na pravično suđenje zajamčenom člankom 29. stavkom 1. zasebno i zajedno s člankom 19. Ustava. Ustavni sud u tom smislu podsjeća da je u odluci broj: U-III-1001/2007 od 7. srpnja 2010. (»Narodne novine« broj 90/10.) utvrdio da se jamstva pravičnog suđenja, sadržana u članku 29. stavku 1. Ustava, primjenjuju i na sudski postupak pred upravnim sudom (upravni spor) koji je uređen člankom 19. stavkom 2. Ustava.
48. Mjerodavne odredbe Ustava glase:
Članak 19.
Pojedinačni akti državne uprave ... moraju biti utemeljeni na zakonu.
Zajamčuje se sudska kontrola zakonitosti pojedinačnih akata upravnih vlasti ...«
»Članak 29.
Svatko ima pravo da ... sud ... odluči o njegovim pravima i obvezama ...
(...)«
49. Ustavni sud podsjeća da je u odluci broj: U-III-1/2009 od 3.