 Šibenik te Marina Dalmacija i Marine Borik izneseni na usmenoj raspravi od 10. rujna 2014., kao i očitovanja dostavljena od strane navedenih poduzetnika tijekom postupka, kako članovi uprave tih poduzetnika ne utječu na njihovo poslovanje, zasigurno ne mogu predstavljati dokaze u smislu odredbi ZUP-a, već su isti usmjereni isključivo na izbjegavanje odgovornosti Marine Šibenik za sudjelovanje u predmetnom zabranjenom sporazumu.
Agencija napominje kako odluka suda EU u predmetu C-196/99 P Aristrain v Commission, nije primjenjiva na predmetnu situaciju jer je u navedenoj odluci riječ bila o poduzetnicima koji su bili povezani isključivo istim osnivačem, ali nisu imali iste članove uprave, niti Agencija u ovom postupku pokušava jednom sestrinskom društvu nametnuti obvezu plaćanja kazne drugog sestrinskog društva.
U odnosu na navode iz podneska Marine Šibenik od 25. rujna 2014., kako se u konkretnom slučaju ne može primijeniti odredba članka 4. ZZTN-a jer sestrinska društva nemaju kontrolu jedno nad drugim, Agencija navodi kako niti ne tvrdi da u konkretnom slučaju Marina Dalmacija ima kontrolu nad Marinom Šibenik ili obratno, ali je nesporno da kontrolu nad oba poduzetnika imaju iste osobe – H.A. i B.B.. Uzevši u obzir navedeno, kao i činjenicu da su Marina Šibenik, Marina Dalmacija i Marina Borik pod kontrolom poduzetnika Dogus Marine Croatia d.o.o., sva tri navedena poduzetnika se, na temelju odredbi članka 4. ZZTN-a, smatraju jednim gospodarskim subjektom, u smislu propisa o zaštiti tržišnog natjecanja.
9. POSTUPAK UTVRĐIVANJA POSTOJANJA UVJETA ZA IZRICANJE UPRAVNO-KAZNENE MJERE
Na temelju odredbi članka 52. stavka 2. ZZTN-a, Agencija je uz Obavijest o utvrđenom činjeničnom stanju strankama dostavila i poziv na glavnu raspravu na kojoj im je dana mogućnost za davanje obrane, odnosno izvođenje dokaza radi utvrđivanja postojanja uvjeta za izricanje upravno-kaznene mjere, te utvrđivanja olakotnih i otegotnih okolnosti kao kriterija za određivanje visine upravno-kaznene mjere propisane odredbama ZZTN-a.
Također, stranke su pozvane da na temelju članka 52. stavka 4. točaka 6. i 7. ZZTN-a, u roku od 15 dana od dana primitka Obavijesti o utvrđenom činjeničnom stanju, Agenciji dostave pisanu obranu i predlože dodatne svjedoke i dokaze.
Agencija je 20. studenoga 2014. zaprimila pisanu obranu ACI-ja u kojoj se, uz osporavanje postojanja samog zabranjenog sporazuma, u bitnome navodi kako Agencija prilikom utvrđivanja visine upravno-kaznene mjere treba uzeti u obzir olakotne okolnosti na strani ACI-ja. Prvenstveno, ACI navodi kako povreda ZZTN-a nije izvršena u praksi jer se osnovne cijene za 2013. godinu nisu podizale, već su se u pojedinim marinama i spuštale.
ACI nadalje navodi kako u trenutku pokretanja predmetnog postupka nije postojalo protupravno postupanje jer je Agencija utvrdila da je trajanje povrede u odnosu na ACI bilo do 31. prosinca 2013., a predmetni postupak je pokrenut 30. prosinca 2013. Također nije postojala niti namjera protupravnog postupanja, već se isto može tumačiti jedino kao nehajno postupanje.
Nadalje, ACI navodi kako u obzir treba uzeti i činjenicu da je navedeni poduzetnik u potpunosti surađivao s Agencijom, te nije ranije kažnjavan za povredu ZZTN-a, a imajući u vidu predviđene gornje raspone upravno-kaznene mjere, izricanjem iste u punom iznosu ACI bi se doveo u izrazito tešku financijsku situaciju.
Zaključno, ACI smatra da u konkretnom slučaju simbolična upravno-kaznena mjera zadovoljava, ne samo funkciju sankcije, već i funkciju opće prevencije u odnosu na druge sudionike na tržištu, te da na strani poduzetnika postoje sve olakotne okolnosti iz članka 8. stavka 2. Uredbe o upravno-kaznenim mjerama, dok ne postoje otegotne okolnosti.
Agencija je 21. studenoga 2014. zaprimila podnesak opunomoćenika Marine Dalmacija i Marine Borik, za koji je predstavnik navedenih poduzetnika na glavnoj raspravi održanoj 2. prosinca 2014. naveo da se može smatrati pisanom obranom Marine Dalmacija i Marine Borik.
U navedenoj