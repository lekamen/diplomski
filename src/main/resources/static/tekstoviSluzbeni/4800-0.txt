100 02.11.2016 Pravilnik o mjeriteljskim i tehničkim zahtjevima za tlakomjere za mjerenje tlaka u gumama motornih vozila
DRŽAVNI ZAVOD ZA MJERITELJSTVO
2149
Na temelju članka 20. stavka 4. Zakona o mjeriteljstvu (»Narodne novine«, broj 74/14) ravnatelj Državnog zavoda za mjeriteljstvo donosi
PRAVILNIK
O MJERITELJSKIM I TEHNIČKIM ZAHTJEVIMA ZA TLAKOMJERE ZA MJERENJE TLAKA U GUMAMA MOTORNIH VOZILA
I. OPĆE ODREDBE
Članak 1.
Ovim Pravilnikom propisuju se mjeriteljski i tehnički zahtjevi koje moraju ispunjavati tlakomjeri za mjerenje tlaka u gumama motornih vozila (u daljnjem tekstu: tlakomjeri za gume).
Članak 2.
Tlakomjeri za gume su mjerila koja pokazuju razliku između tlaka zraka ili jednakovrijednog medija u gumi motornog vozila (u daljnjem tekstu: guma) i atmosferskog tlaka.
Članak 3.
Ovaj Pravilnik primjenjuje se na sljedeće vrste tlakomjera za gume:
– s mehaničkim mjernim sustavom prijenosa elastične deformacije osjetila na pokazni uređaj i bez mogućnosti prednamještanja željenog tlaka u gumi;
– s drugim jednakovrijednim mjeriteljski sljedivim načinima mjerenja i pokazivanja deformacije kao posljedice djelovanja tlaka, čime se omogućava prednamještanje željenog tlaka u gumi.
Članak 4.
Ovaj Pravilnik ne primjenjuje se na tlakomjere koji rade na principu površinskog akustičnog vala (SAW – Surface Acoustic Wave).
II. PODRUČJE UPORABE
Članak 5.
Ovaj Pravilnik primjenjuje se na tlakomjere za gume koji se upotrebljavaju:
– na benzinskim postajama,
– u stanicama za tehnički pregled vozila,
– pri obavljanju vulkanizerske djelatnosti.
III. MJERITELJSKI I TEHNIČKI ZAHTJEVI
Članak 6.
Mjeriteljski i tehnički zahtjevi koje moraju zadovoljavati tlakomjeri za gume utvrđeni su u Dodatku koji je tiskan uz ovaj Pravilnik i njegov je sastavni dio.
IV. ODOBRENJE TIPA MJERILA
Članak 7.
Postupak ispitivanja tipa mjerila za tlakomjere za gume provodi se u skladu s propisima o načinu na koji se provodi ispitivanje tipa mjerila.
Tlakomjeri za gume koji imaju rješenje o odobrenju tipa mjerila moraju se ovjeravati u skladu sa Zakonom o mjeriteljstvu.
V. UZAJAMNO PRIZNAVANJE
Članak 8.
Postupak uzajamnog priznavanja provodi se u skladu s odredbama članka 33. Zakona o mjeriteljstvu (»Narodne novine« broj 74/2014).
VI. NOTIFIKACIJA
Članak 9.
Ovaj se Pravilnik donosi uzimajući u obzir postupak obavješćivanja na temelju Direktive (EU) 2015/1535 Europskog parlamenta i Vijeća od 9. rujna 2015. o utvrđivanju postupka pružanja informacija u području tehničkih propisa i pravila o uslugama informacijskog društva (SL L 241, 17. 9. 2015.).
VII. ZAVRŠNE ODREDBE
Članak 10.
Danom stupanja na snagu ovoga Pravilnika prestaje važiti Pravilnik o mjeriteljskim i tehničkim zahtjevima za tlakomjere za gume motornih vozila, koji raspolažu mogućnošću prednamještanja željenog tlaka punjenja (»Narodne novine«, broj 78/11).
Članak 11.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-02/11
Urbroj: 558-01/2-16-4
Zagreb, 26. listopada 2016.
Zamjenik ravnatelja mr. sc. Božidar Ljubić, dipl. ing., v. r.
DODATAK
1. MJERITELJSKI ZAHTJEVI
1.1. Dopuštene mjerne jedinice u skladu s važećim Pravilnikom o mjernim jedinicama:
– osnovna SI jedinica – Pascal (Pa)
– decimalni višekratnik osnovne SI jedinice – Megapascal (MPa)
– dopušteni naziv decimalnog višekratnika osnovne SI jedinice – bar (1 bar = 105 Pa)
1.2. Mjerni brojčanik analognog pokaznog uređaja
Na mjernom brojčaniku analognog pokaznog uređaja mora biti ispisana jedinica za tlak – bar, na način da se ona jasno razlikuje od ostalih oznaka i natpisa.
Kada mjerni brojčanik osim obrojčavanja u barima sadrži jedno ili više dodatnih obrojčavanja u nekim drugim mjernim jedinicama, takva obrojčavanja moraju biti ispisana na način kojim se osigurava jednoznačno razlikovanje od obrojčavanja u barima.
1.3. Mehanička kazaljka i mjerni brojčanik analognog pokaznog uređaja
Mehanička kazaljka i mjerni brojčanik analognog pokaznog uređaja mehaničkog tlakomjera za gume moraju biti izrađeni na način