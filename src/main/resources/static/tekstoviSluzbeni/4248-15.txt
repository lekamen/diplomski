 2013. (»Narodne novine« broj 57/13.) razjasnio svoj temeljni pristup kad je riječ o ustavnom nadzoru nad primjenom članka 292. (i članaka 337. i 339.) KZ-a:110/97-71/06 u sudskoj praksi, sve s obzirom na prigovore o nedorečenosti tih kaznenih odredaba i poteškoćama u njihovoj primjeni (točke 24. i 25. obrazloženja).
Ukratko, Ustavni sud prepustio je sudovima da opće pojmove i postojeća »siva područja« u tim odredbama razjasne i definiraju te ujednačenom sudskom praksom »pretvore« u obvezujuće pravo. Ustavni sud istodobno je pridržao ovlast da u postupcima pokrenutim ustavnim tužbama tu sudsku praksu u svakom konkretnom slučaju meritorno ispita s aspekta zaštite ustavnih prava u skladu s osobitim okolnostima slučaja. Međutim, s obzirom na to da kazneni postupci slični podnositeljevom u domaćem pravnom sustavu u pravilu traju više godina, Ustavni sud naglasio je kako je na sudovima velika odgovornost pri ostvarenju te zadaće jer njihove presude ne bi smjele biti rezultat »zakašnjelog razvitka« sudske prakse pri »objektivnom određivanju sadržaja, smisla i dosega« članka 292. (i članaka 337. i 339.) KZ-a, kao i svih drugih pravnih normi općenito. O toj se pojavi može govoriti onda kad sudovi u praksi na konkretan slučaj primijene mjerila za procjenu postojanja navedenih kaznenih djela koja su se u međuvremenu, do donošenja pravomoćne presude, već izgradila, ali nisu postojala ili nisu bila standardizirana odnosno ustaljena u sudskoj praksi u vrijeme kad su djela – više godina poslije toga kvalificirana kao kaznena – počinjena.
Ustavni sud je u odluci broj: U-III-5807/2010 zaključio da sva prethodna utvrđenja upućuju na potrebu povećanog opreza pri sudskoj interpretaciji i primjeni kaznenog zakonodavstva na slučajeve vezane uz članak 292. (i članke 337. i 339.) KZ-a:110/97-71/06.
64. Konkretno, u tim je slučajevima iznad svega potrebno osigurati vanjski dojam poštenog provođenja pravde. Posebno je važno da sudske odluke budu potkrijepljene čvrstim supstancijalnim dokazima, a da sudska interpretacija činjenica, okolnosti i događaja bude takva da ne ostavlja nikakve dvojbe je li sud svoju pažnju usmjerio na pitanja kaznenopravne naravi koja je bio obvezan razmotriti i je li isključio pitanja koja su irelevantna za ono što je s aspekta kaznenog prava morao razmotriti.
S ustavnog i konvencijskog aspekta također je relevantno da sud u pisanom obrazloženju svoje presude ne previdi važne aspekte razmatranog slučaja ili da arbitrarno ne zanemari dokaze koje mu je prezentirao podnositelj.
65. U ovom predmetu prvotna optužnica podignuta je krajem 2006. neposredno, bez provođenja istrage i to za čak 17 kaznenih djela počinjenih u prethodnom desetljeću, u razdoblju od 1995. do 1999. Zbog brojnosti i ozbiljnosti optužbi prvostupanjski sud vratio ju je ODO-u Metković radi podnošenja zahtjeva za provođenje istrage s ciljem boljeg razjašnjenja stvari (v. točke 14. i 16.).
Rješenje o istrazi doneseno je u kolovozu 2008. godine, a ODO Metković je u kolovozu 2012. (gotovo šest godina nakon podizanja prvotne optužnice) odustao od optužbi za 13 kaznenih djela. Oštećenica Croatia banka također je odustala od nastavka kaznenog progona u odnosu na 13 točaka optužnice od kojih je odustao ODO Metković.
Štoviše, od preostalih četiriju (4) kaznenih djela, podnositelj je pravomoćno oslobođen optužbe da je počinio jedno (1) među njima, tako da je na kraju pravomoćno osuđen za počinjenje triju (3) od prvotnih 17 kaznenih djela.
66. Sukladno zahtjevima koji su navedeni u točki 64., takve okolnosti slučaja nalažu Ustavnom sudu da s posebnom pozornošću razmotri prigovore podnositelja o tome da je odlučivanje prvostupanjskog i drugostupanjskog suda o podnositeljevoj kaznenoj odgovornosti u preostala tri slučaja bilo nepošteno, u prvom redu zbog navodne povrede prava na obrazloženu odluku.
2) O pravu na obrazloženu odluku (mjerila dostatnosti i relevantnosti)
67. Ustavni sud podsjeća da ustavno i konvencijsko pravo na pravično suđenje primarno jamči zaštitu od