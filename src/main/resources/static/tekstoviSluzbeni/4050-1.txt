 tužbom u smislu članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon).
II. ČINJENICE VAŽNE ZA USTAVNOSUDSKI POSTUPAK
5. Predmet spora u spojenom parničnom postupku (broj: P-4675/91 i broj: P-4683/91) su prava na »kući popisni broj 11443 s dvorištem i vrtom u Gregorijančevoj« (sada Grškovićevoj – op. Ustavnog suda) »ulici broj 19A u Zagrebu, k.č.br. 1511/16, z.k.ul. broj: 16924, k.o. Grad Zagreb (u daljnjem tekstu: sporna stambena zgrada). U toj se zgradi nalazi veći broj stanova.
U izvatku iz zemljišne knjige za spornu stambenu zgradu navedeni su sljedeći podaci:
A Posjedovnica PRVI ODJELJAK
Redni broj Broj zemljišta (kat.čestice) Oznaka zemljišta Površina u Primjedbe m2 jutra čhv 1. 1511/16 kuća popisni broj 11443 s dvorištem i vrtom u Gregorjančevoj ulici broj 19 a 876 243.5
B Vlastovnica
Redni broj Upisi Primjedbe 1. UDIO 2/23 1. STANZER MAJA MLDB. ZAGREB 2. UDIO 21/23 1. OPĆENARODNA IMOVINA 2.1. Kao organ upravljanja dijela nekretnina u A uknjižuje se: 1. IZVRŠNO VIJEĆE SABORA NR HRVATSKE ZAGREB
Knjižni upisi koji vrijede za sve udjele na B listu
Redni broj Upisi Primjedbe 1.1. Primljeno: 21. veljače 1997. Z – 3648/97 Temeljem pripremnog podneska od 19. veljače 1997. zabilježuje se spor Ivanetić Maje i Nade Stanzer iz Zagreba, protiv Republika Hrvatske radi priznanja prava vlasništva na nekretnine upisane u z.k.ul. 16924 k.o. Grad Zagreb.
C Teretovnica
Redni broj Upisi Iznos tereta Primjedbe ... 1.1. Na udio pod rednim brojem 1. Primljeno: 05. ožujka 1947. Z – 1046/47 Temeljem ovosudnog zaključka od 04.02.1947. br. K-3892/45 zabilježuje se konfiskacija na dijelu nekretnina u A.  
6. Sukladno navedenim podacima, podnositeljica je u zemljišnim knjigama upisana kao vlasnica 2/23 dijela sporne stambene zgrade. Iz rješenja Grada Zagreba, Gradskog ureda za imovinsko- -pravne poslove, Odjela za upravnopravne poslove, Drugog odsjeka, klasa: UP/I-942-01/1997-06/704, urbroj: 251-18-02/301-03-23 od 28. listopada 2003. (u daljnjem tekstu: prvostupanjsko rješenje o povratu imovine od 28. listopada 2003.) proizlazi da je dio od 2/23 u odnosu na površinu čitave zgrade »otprilike toliko velik kolika je bila površina jednog dvosobnog stana da je kojim slučajem došlo do etažiranja«.
7. Ostali udjeli (21/23) sporne stambene zgrade upisani su kao općenarodna imovina pod upravljanjem Izvršnog vijeća Sabora Narodne Republike Hrvatske. Do 1947. godine njihova je vlasnica bila podnositeljičina majka Nada Stanzer (prijašnja vlasnica).
Iz prvostupanjskog rješenja o povratu imovine od 28. listopada 2003. proizlazi da dio od 21/23 sporne stambene zgrade obuhvaća sedam stanova (kao posebnih dijelova nekretnine), od jednosobnih do peterosobnih.
7.1. U zahtjevu podnositeljice i njezine majke za povrat i naknadu oduzete imovine od 24. lipnja 2007., koji prileži spisu predmeta, proizlazi da su »Zaključkom Kotarskog suda za I. i IV. rajon grada Zagreba, br. K.3892/45 od 10. travnja 1947. nekretnine osuđenice Nade Stanzer rođ. Hribar, iz Zagreba, Gregorjančeva 19a, proglašene konfisciranim i prenesene ... u dijelu 21/23 u vlasništvo F.N.R.J. ... te je određeno brisanje prava vlasništva suvlasničkog dijela od 21/23 dosadašnjeg suvlasnika Stanzer Nade uz istodobnu uknjižbu prava suvlasništva na ime i korist F.N.R.J.«.
Te su činjenice potvrđene kao istinite u presudi Upravnog suda Republike Hrvatske (u daljnjem tekstu Upravni sud) broj: Us-4915/2006-15 od 1. srpnja 2010. U toj je presudi dalje utvrđeno da je iz navedenog zaključka od 10. travnja 1947. »vidljivo da je donesen temeljem presude istog suda od 11. ožujka 1946 godine broj K-3892/45« (v. i točku 63. u vezi s točkom 21. obrazloženja ove odluke).
8. Podnositeljičina majka Nada Stanzer (prijašnja vlasnica) preminula je 10. studenoga 2000., a njezina jedina oporučna nasljednica je podnositeljica ustavne tužbe.
9. Podnositeljica ustavne tužbe je hrvatska državljanka, a to je bila i njezina majka