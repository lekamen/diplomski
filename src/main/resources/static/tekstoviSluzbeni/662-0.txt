32 20.03.2015 Pravilnik o sadržaju i načinu vođenja registra udruga
MINISTARSTVO RADA I MIROVINSKOGA SUSTAVA
663
Na temelju članka 174. stavka 4. Zakona o radu (»Narodne novine« broj 93/2014), ministar rada i mirovinskoga sustava donosi
PRAVILNIK
O SADRŽAJU I NAČINU VOĐENJA REGISTRA UDRUGA
1. OPĆE ODREDBE
Predmet Pravilnika
Članak 1.
Ovim Pravilnikom propisuje se oblik, sadržaj i način vođenja registra udruga (u daljnjem tekstu: registar) koji se vodi u ministarstvu nadležnom za poslove rada, uredu državne uprave u županiji, odnosno uredu Grada Zagreba nadležnom za poslove rada (u daljnjem tekstu: nadležno tijelo), a u koji se upisuju sindikati, udruge poslodavaca, udruge sindikata više razine i udruge poslodavaca više razine (u daljnjem tekstu: udruge), ovisno o tome djeluje li udruga u jednoj ili više županija ili na teritoriju cijele Republike Hrvatske.
2. REGISTAR
Oblik registra
Članak 2.
(1) Registar se vodi u obliku knjige na papiru ili u elektroničkom obliku.
(2) Registar se sastoji od:
1) knjige udruga i
2) knjige udruga više razine.
Vođenje registra u obliku knjige na papiru
Članak 3.
(1) Knjiga koja se vodi na papiru (u daljnjem tekstu: Knjiga) je tvrdog omota, na kojem je velikim tiskanim slovima utisnut tekst:
1) KNJIGA SINDIKATA ili
2) KNJIGA UDRUGA POSLODAVACA ili
3) KNJIGA UDRUGA SINDIKATA VIŠE RAZINE ili
4) KNJIGA UDRUGA POSLODAVACA VIŠE RAZINE (obrazac broj 1).
(2) Na prvoj unutarnjoj stranici Knjige upisuje se velikim tiskanim slovima naziv nadležnog tijela i rimskim brojem redni broj Knjige (obrazac broj 2).
(3) Prvu unutarnju stranicu Knjige potpisuje i pečatom ovjerava ovlaštena osoba.
(4) Stranice Knjige, osim prve unutarnje stranice, označene su rednim brojevima od 1 do 100.
Vođenje registra u elektroničkom obliku
Članak 4.
(1) Registar koji se vodi u elektroničkom obliku sastoji se od registarskih uložaka u koje se, za svaku udrugu, upisuju podaci iz članka 5. stavka 1. i 2. ovoga Pravilnika.
(2) Svaki registarski uložak obilježava se registarskim brojem udruge.
(3) Podaci upisani u registar koji se vodi u elektroničkom obliku, jednom godišnje pohranjuju se na odgovarajući medij radi zaštite od gubitka, oštećenja ili uništenja.
Sadržaj registra udruga
Članak 5.
(1) U Knjigu se upisuju sljedeći podaci o udruzi (obrazac broj 3):
1) registarski broj i osobni identifikacijski broj (u daljnjem tekstu: OIB),
2) naziv,
3) skraćeni naziv,
4) sjedište,
5) datum utemeljenja,
6) datum donošenja statuta,
7) podatak djeluje li udruga u jednoj ili više županija ili na teritoriju cijele Republike Hrvatske,
8) naziv izvršnog tijela,
9) ime i prezime osoba ovlaštenih za zastupanje,
10) datum upisa u registar,
11) datum prestanka djelovanja.
(2) U Knjigu se upisuju za svaku udrugu i podaci koji se odnose na:
1) promjene naziva,
2) promjene skraćenog naziva,
3) promjene sjedišta,
4) promjene podatka djeluje li udruga u jednoj ili više županija ili na teritoriju cijele Republike Hrvatske,
5) promjene osoba ovlaštenih za zastupanje,
6) promjene naziva izvršnog tijela,
7) ostale promjene statuta,
8) prestanak djelovanja.
(3) Upisivanje podataka u Knjigu obavlja ovlaštena osoba čitko, tintom.
Registarski broj udruge
Članak 6.
Svaka udruga ima stalni registarski broj koji se određuje pri upisu u registar udruga i sastoji se od:
1) velikih slova US i rednog broja pod kojim je u Knjigu sindikata upisan sindikat,
2) velikih slova UP i rednog broja pod kojim je u Knjigu udruga poslodavaca upisana udruga poslodavaca,
3) velikih slova USV i rednog broja pod kojim je u Knjigu udruga sindikata više razine upisana udruga sindikata više razine,
4) velikih slova UPV i rednog broja pod kojim je u Knjigu udruga poslodavaca više razine upisana udruga poslodavaca više razine.
Način upisa u registar
Članak 7.
(1) Tekst upisan u Knjigu ne smije se brisati i ispravljati.
(2) Iznimno, manje pogreške ispravljaju se precrtavanjem vodoravnom crtom i stavljanjem potpisa ovlaštene osobe i datuma ispravka, a ispravljeni podaci se čitko ispisuju iznad 