25 23.03.2016 Kolektivni ugovor za Državnu ergelu Đakovo i Lipik
KOLEKTIVNI UGOVORI
770
Na temelju članka 25. Zakona o reprezentativnosti (»Narodne novine« 93/14 i 26/15), kao i članka 192., stavka 1. Zakona o radu (»Narodne novine« 93/14)
DRŽAVNA ERGELA ĐAKOVO I LIPIK, Augusta Šenoe 45, Đakovo, zastupana po ravnatelju dr. sc. Nidal Korabi (u daljnjem tekstu: poslodavac)
i
SINDIKAT ZAPOSLENIH U POLJOPRIVREDI, PREHRAMBENOJ I DUHANSKOJ INDUSTRIJI I VODOPRIVREDI HRVATSKE, zastupan po opunomoćenicima Ivanu Kuni, mag. ing. agr., i Damiru Jakšiću, mag. ing. agr. (u daljnjem tekstu: sindikat),
sklopili su 25. siječnja 2016. godine
KOLEKTIVNI UGOVOR
I. OPĆE ODREDBE
Članak 1.
Ovim Kolektivnim ugovorom (u daljnjem tekstu skraćeno: Ugovor) se utvrđuju prava i obveze ugovornih strana u području radnih odnosa, a osobito: zasnivanje radnog odnosa, radno vrijeme, odmori i dopusti, plaće i naknade plaće, materijalna i druga prava radnika, prestanak ugovora o radu, ostvarivanje prava i obveza iz radnog odnosa, prava i obveze ugovornih strana i način rješavanja sporova, sklapanje ugovora, uvjeti rokovi i način otkazivanja ovoga Ugovora i njegova javna objava.
Članak 2.
Odredbe ovog Ugovora obvezuju sve ugovorne strane i primjenjuje se na sve radnike članove Sindikata koji su zaposleni kod poslodavca, bez obzira na to jesu li zasnovali radni odnos na određeno ili neodređeno radno vrijeme, da li rade puno, nepuno ili skraćeno radno vrijeme, odnosno imaju li status pripravnika, kao i na one radnike koji postanu članovi Sindikata za vrijeme važenja ovog Ugovora.
Ovaj Ugovor ne odnosi se na radnike s posebnim ovlastima čija su prava i obveze utvrđene posebnim ugovorom.
Članak 3.
Ako će nakon sklapanja ovoga Ugovora, neko pravo radnika ili uvjeti rada, biti povoljnije utvrđeni za radnika aktom Poslodavca ili pisanim sporazumom između radničkog vijeća i poslodavca, od utvrđenih prava iz ovoga Ugovora, uvijek će se primjenjivati konkretno povoljnije odredbe za radnika.
Članak 4.
Ugovorne strane su suglasne da će u uređivanju odnosa ovim Ugovorom primjenjivati načelo zakonitosti i poštivanja unaprijed utvrđenih pravila, i ovim Ugovorom će se zalagati i rukovoditi sljedećim načelima:
– Kontinuiranog ostvarivanja socijalnog dijaloga i partnerstva,
– Uzajamnog uvažavanja i informiranja,
– Rješavanja problema međusobnim pregovorima,
– Pridržavanja preuzetih obveza slijedom odredbi potpisanog Ugovora.
II. POSTUPAK KOLEKTIVNOG PREGOVARANJA
Članak 5.
Ugovorne strane se obvezuju u dobroj vjeri pregovarati o sklapanju Kolektivnog ugovora ili njegovoj izmjeni, u vezi s pitanjima koja prema Zakonu o radu mogu biti predmet kolektivnog ugovora.
Za provođenje postupka pregovaranja sa strane poslodavca, kao ugovorne strane, učestvuju članovi Uprave društva, direktor društva i/ili osoba/e koju/e odredi Uprava društva svojom odlukom, dok će Sindikat kao ugovorna strana odabrati pregovarački tim sastavljen od najviše pet (5) članova.
Osobe koje zastupaju ugovorne strane, ukoliko sa strane poslodavca to nisu članovi Uprave, moraju imati pismenu punomoć za kolektivno pregovaranje i sklapanje kolektivnog ugovora.
Kolektivni ugovor obvezno se sklapa u pisanom obliku.
Članak 6.
Nakon potpisivanja Kolektivnog ugovora, ugovorne strane će obavijestiti sve osobe na koje se odnosi njegova primjena, a ujedno se obvezuju isti primjenjivati u dobroj vjeri.
Ukoliko zbog promijenjenih okolnosti koje nisu postojale ili nisu bile poznate u trenutku sklapanja Ugovora, jedna od ugovornih strana ne bi mogla izvršavati neke odredbe Ugovora, ili bi joj to bilo izuzetno otežano, obvezuje se da neće jednostrano prekršiti ovaj Ugovor nego će drugoj strani predložiti izmjenu Ugovora.
III. RADNI ODNOS
1. Zasnivanje radnog odnosa
Članak 7.
Radni odnos zasniva se Ugovorom o radu koji mora sadržavati sve bitne uglavke propisane Zakonom o radu.
Ako Ugovor o radu nije sklopljen u pisanom obliku, poslodavac je dužan radniku prije početka rada uručiti pisanu potvrdu o sklopljenom ugovoru, koja također