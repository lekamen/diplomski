 Hrvatske vodio je računa o težini kaznenog djela i osobnim podacima te imovnom stanju optuženika prema podacima koji su mu iz stanja spisa bili poznati u trenutku odlučivanja, a prvenstveno o okolnosti da je upravo sam optuženik u ranijem tijeku postupka predložio da mu se istražni zatvor zamjeni jamstvom u visini od 12,400.000,00 kuna, što je bilo i pravomoćno prihvaćeno.«
III. PRIGOVORI PODNOSITELJA
23. Podnositelj smatra da je Vrhovni sud osporeno rješenje donio uz »lakonsko obrazloženje da i dalje egzistira ista osnova zbog koje je istražni zatvor prvotno bio određen« (18. srpnja 2011.). Tvrdi da se Vrhovni sud »nije uopće upustio u obrazlaganje svog stava« o tome da i dalje postoje posebni razlozi za određivanje istražnog zatvora zbog opasnosti od bijega. Također tvrdi kako je Vrhovni sud »zanemario« činjenicu da su se u međuvremenu, to jest od određivanja istražnog zatvora do trenutka donošenja osporenog rješenja, okolnosti »znatno izmijenile«.
24. Nadalje, podnositelj navodi kako je netočna tvrdnja Vrhovnog suda da »pravomoćno utvrđene okolnosti koje upućuju na opasnost od bijega u ovom predmetu nikada nisu prestale postojati«. Naime, nadležni sud je u ovom kaznenom predmetu već prethodno utvrdio da su se okolnosti izmijenile odnosno da se intenzitet opasnosti od bijega smanjio, budući da je istražni zatvor zamijenjen jamčevinom. Stoga podnositeljeva prisutnost na suđenju nije bila osigurana time što je on bio lišen slobode u drugom kaznenom postupku. Naprotiv, on se uz jamčevinu gotovo godinu dana nalazio na slobodi i uredno dolazio na rasprave te ispunjavao sve zahtjeve u skladu s izrečenim mjerama opreza.
25. Podnositelj ističe da je Vrhovni sud propustio ocijeniti jesu li razlozi koji opravdavaju zaključak o postojanju opasnosti od bijega »i dalje 'relevantni i dostatni', čime je postupio suprotno praksi Europskog suda za ljudska prava koji ustanovljuje ovakav pristup«. U tom smislu dodaje kako je sud bio dužan »pomno i sistematski procijeniti sve okolnosti« koje utječu na njegovu odluku te »bojazan od bijega sagledavati u sadašnjem vremenskom kontekstu te navesti koje to okolnosti danas opravdavaju takvo rješenje«. U ustavnoj tužbi dalje se navodi:
»... Posebno iz razloga što su se prvobitne okolnosti u međuvremenu izmijenile i de facto nijedna okolnost ne upućuje na bojazan od bijega. Pri tome sud propušta cijeniti nesporne okolnosti kao što su: činjenica da je podnositelju ove ustavne tužbe oduzeta putna isprava, da su mu odlukom suda blokirana sva novčana sredstva i cjelokupna imovina, da mu je uskraćena viza za SAD te obzirom na danas gotovo notoran slučaj vezan za pravnu situaciju njega kao bivšeg premijera bilo bi iluzorno i pokušati pobjeći i uspješno se sakriti bilo gdje pa niti u nekoj drugoj zemlji.
Prema praksi Europskog suda za ljudska prava nadležni domaći sud prilikom odluke o produljenju zbog mogućnosti bijega osobe treba imati u vidu i karakter i osobnost okrivljenika, imovinu okrivljenika, obiteljske veze okrivljenika, kontakte okrivljenika u inozemstvu, težinu presude koja se očekuje, konkretno stanje detencije okrivljenika, /ne/postojanje jakih veza okrivljenika unutar zemlje kao i veze okrivljenika s državom u kojoj je on procesuiran.«
U tom smislu podnositelj navodi da je sud pri odlučivanju o produljenju istražnog zatvora propustio cijeniti sljedeće okolnosti: da je podnositelj do sada neosuđivana osoba urednog građanskog ponašanja i prošlosti, koja je zbog svojih kvaliteta i sposobnosti obnašala najviše i najodgovornije društvene i državničke dužnosti; da nije imao nikakve veze niti je pripadao kriminalnom miljeu, a po prirodi nije osoba koja bi imala ikakve avanturističke karakteristike; da su brojne društvene veze u zemlji i inozemstvu stečene tijekom obavljanja funkcija zamjenika ministra vanjskih poslova i predsjednika Vlade Republike Hrvatske, pri čemu bi bilo »posve deplasirano« očekivati da bi osobe takvog statusa i društvenih pozicija pomogle podnositelju u njegovom eventualnom