 obavlja na način da se zadovolje svi razumni zahtjevi glede udobnosti sukladno Pravilu 2.5 – Repatrijacija MLC-a. Poslodavac je odgovoran za troškove uzdržavanja Pomorca na kopnu do završetka repatrijacije.
2. Pomorac ima pravo na repatrijaciju o trošku Poslodavca uključujući osnovnu plaću utvrđenu Posebnim dodatkom (2) i dnevnicu do mjesta svog stalnog prebivališta ili do mjesta sklapanja Ugovora o zaposlenju, ovisno o želji Pomorca u sljedećim okolnostima:
a) Nakon isteka vremena ukrcanja sukladno odredbama članka 6. Kolektivnog ugovora i Posebnog dodatka (3);
b) Odlukom Poslodavca sukladno članku 19. stavak 3.; ili
c) Odlukom Pomorca iz opravdanog razloga sukladno članku 19. stavak 2., i to posebno:
i. U slučaju bolesti, ozljede ili drugog zdravstavenog stanja koji zahtijevaju njegovu repatrijaciju i kad se utvrdi da je zdravstveno sposoban za put;
ii. Nakon gubitka, raspreme ili prodaje Broda;
iii. U slučaju brodoloma;
iv. Ako je Brod pod privremenom mjerom zaustavljanja bilo na prijedlog Pomorca ili ne, pod uvjetom da je Brod ostao zaustavljen duže od 30 dana;
v. Ako se Poslodavac ne pridržava odredaba Kolektivnog ugovora;
vi. U slučaju da je Brod upućen u ratno i/ili visoko rizično područje u koje Pomorac nije suglasan ići, a sukladno članku 17. stavak 2.;
vii. Kada se tijekom trajanja putovanja supruga Pomorca ili, u slučaju neoženjenog Pomorca, jedan od roditelja teško razboli dok se Pomorac nalazi na Brodu, Poslodavac je dužan učiniti sve da dotičnom Pomorcu omogući što brži povratak u mjesto stalnog prebivališta.
3. U slučaju lošeg vladanja Pomorca, odnosno kada je utvrđeno da je Pomorac ozbiljno prekršio obveze iz Ugovora o zaposlenju, Poslodavac mora izvršiti repatrijaciju Pomorca o svom trošku s mogućnošću da nadoknadi troškove repatrijacije zajedno sa nastalim troškovima od preostatka njegove plaće.
Doprinosi za obvezna osiguranja pomorca
Članak 21.
Posebnim dodatkom (5) Kolektivnog ugovora ugovorne stranke će pregovorima utvrditi u kojem će postotku Poslodavac Pomorcu nadoknaditi troškove njegova plaćanja doprinosa za obvezna osiguranja. Ugovorne stranke će se u ovom članku ravnati u odnosu na Pravilo 4.5 – Socijalno osiguranje MLC-a.
Troškovi liječenja pomorca
Članak 22.
1. Poslodavac je dužan snositi troškove liječenja, uključujući i bolničko liječenje, Pomorca koji se iskrcao u inozemstvu zbog bolesti ili ozljede.
2. Ako se Pomorac ne može vratiti na Brod s kojeg je iskrcan, Poslodavac je dužan o svom trošku organizirati i platiti repatrijaciju Pomorca.
3. Poslodavac je dužan plaćati troškove liječenja u inozemstvu do ozdravljenja Pomorca ili njegova povratka u Hrvatsku, što se prije dogodi.
4. Troškove liječenja zbog bolesti podmiruje Poslodavac nakon repatrijacije do ozdravljenja, ako nisu pokriveni redovitim zdravstvenim osiguranjem, ali najviše do 120 dana nakon repatrijacije.
5. Troškove liječenja zbog ozljede na radu nakon repatrijacije podmiruje Poslodavac do najvišeg mogućeg stupnja medicinskog ozdravljenja Pomorca ili njegova proglašenja trajnim invalidom u određenome stupnju, ako nisu pokriveni zdravstvenim osiguranjem.
Bolovanje
Članak 23.
1. U slučaju bolesti, Pomorac ima pravo na naknadu za bolovanje u visini njegove osnovne plaće sve dok bolest traje, ali do najduže 120 dana nakon repatrijacije.
2. Ako tijekom roka iz stavka 1. ovog članka, Pomorac stekne pravo na naknadu za bolovanje od zdravstvenog osiguranja, koja je niža od njegove osnovne plaće, Poslodavac je dužan Pomorcu isplaćivati samo razliku između njegove osnovne plaće i visine naknade koju bude primao od zdravstvenog osiguranja, pod uvjetom da Poslodavac plaća ili refundira Pomorcu doprinos za zdravstveno osiguranje u cijelosti.
3. U slučaju ozljede na radu za koju Poslodavac ne dokaže da je nastala zbog namjernog samoozljeđivanja, Poslodavac je dužan isplaćivati Pomorcu naknadu za bolovanje u visini njegove osnovne plaće do stupnja izlječenja koje Pomorcu omogućava ponovno ukrcanje na Brod u svojstvu u kojem je plovio prije