6 20.01.2016 Odluka o isteku mandata sucu Ustavnog suda Repub­like Hrvatske akademiku Davoru Krapcu
USTAVNI SUD REPUBLIKE HRVATSKE
85
Na temelju članka 11. točke 12. Poslovnika Ustavnog suda Republike Hrvatske (»Narodne novine«, broj 181/03., 16/06., 30/08., 123/09., 63/10., 121/10., 19/13., 37/14., 84/14. – pročišćeni tekst i 2/15.) u vezi s člankom 122. stavkom 1. (drugom rečenicom) Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), Ustavni sud Republike Hrvatske u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, na sjednici održanoj 11. siječnja 2016. donio je
ODLUKU
O ISTEKU MANDATA SUCU USTAVNOG SUDA REPUBLIKE HRVATSKE AKADEMIKU DAVORU KRAPCU
I.
Utvrđuje se da je akademiku Davoru Krapcu istekao mandat suca Ustavnog suda Republike Hrvatske 9. siječnja 2016. u 24.00 sata.
II.
Ova odluka objavit će se u »Narodnim novinama«.
Obrazloženje
Hrvatski sabor izabrao je na sjednici održanoj 15. lipnja 2007. prof. dr. sc. Davora Krapca za suca Ustavnog suda Republike Hrvatske (Odluka o izboru suca Ustavnog suda Republike Hrvatske, »Narodne novine« broj 66/07.). Svečanu prisegu pred predsjednikom Republike Hrvatske prof. dr. sc. Davor Krapac položio je 9. srpnja 2007., a stupio je na dužnost 10. srpnja 2007. u skladu s člankom 9. stavkom 1. Ustavnog zakona o Ustavnom sudu Republike Hrvatske (»Narodne novine«, broj 99/99., 29/02. i 49/02. – pročišćeni tekst), kada mu je započeo teći mandat suca.
Članak 122. stavak 1. (druga rečenica) Ustava Republike Hrvatske glasi:
»Mandat suca Ustavnog suda traje osam godina, a produžuje se do stupanja na dužnost novog suca u slučaju da do njegova isteka novi sudac nije izabran ili nije stupio na dužnost, a iznimno najdulje do šest mjeseci.«
Do isteka osmogodišnjeg mandata sucu Ustavnog suda Republike Hrvatske akademiku Davoru Krapcu (9. srpnja 2015. u 24.00 sata) novi sudac nije izabran. Novi sudac nije izabran ni u sljedećih šest mjeseci. U skladu s dosadašnjom parlamentarnom praksom u primjeni članka 122. stavka 1. (druge rečenice) Ustava, akademiku Davoru Krapcu istekao je mandat suca Ustavnog suda Republike Hrvatske 9. siječnja 2016. u 24.00 sata.
Stoga je utvrđeno kao u izreci ove odluke.
Broj: SuT-K-2/2016
Zagreb, 11. siječnja 2016.
Predsjednica prof. dr. sc. Jasna Omejec, v. r.
