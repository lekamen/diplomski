 podnositelja već u optužnici bilo označeno po odredbama tog zakona (KZ-a/97).
63. Pod pretpostavkom da je Županijski sud u Zagrebu uopće imao u vidu pravila blažeg zakona kad je na konkretan slučaj primijenio KZ/97 (što iz prvostupanjske presude, a ni iz spisa predmeta, nije moguće utvrditi), slučaj Hypo jasno pokazuje da bi sudska stajališta, prethodno prikazana, morala biti preispitana.
Naime, pitanje je li na konkretnog optuženika odnosno osuđenika pravilno primijenjeno pravilo blažeg zakona uvijek mora biti kontrolabilno jer je riječ o njihovom temeljnom ustavnom jamstvu na sudsko određenje blaže kazne (druga rečenica stavka 1. članka 31. Ustava – v. točku 42.). Taj zahtjev proizlazi i iz cilja te svrhe kaznenog postupka utemeljenog na načelu pravičnog kaznenog postupka (članak 1. ZKP-a/08), koji mora osigurati da se počinitelju kaznenog djela, uz uvjete koje predviđa zakon i na temelju zakonito provedenog postupka pred nadležnim sudom, izrekne kazna kakvu zahtijeva i jamči Ustav.
Obrazloženja sudskih presuda stoga moraju u sebi sadržavati dovoljno elemenata iz kojih je moguće s izvjesnošću utvrditi da je pravilo blažeg zakona (kojemu je krajnji cilj ostvarenje ustavnog jamstva sudskog određivanja blaže kazne za počinitelja kaznenog djela) u konkretnom slučaju poštovano.
64. Budući da utvrđenja sudova o tome koji je zakon blaži za optuženika u svakom pojedinom slučaju po prirodi stvari uvijek sadržavaju i interpretativnu dimenziju, treba podsjetiti da je ESLJP u presudi Del Río Prada protiv Španjolske iz 2013. (v. točku 38.) izrijekom utvrdio da nedostatak dostupne i razumno predvidljive sudske interpretacije može dovesti do povrede prava optuženika koja im jamči članak 7. Konvencije. Mjerodavni dijelovi te presude glase:
»D. Ocjena Suda
1. Načela ustanovljena u praksi Suda
(a) Nullum crimen, nulla poena sine lege
(...)
79. ... kaznena djela i relevantne kazne moraju biti jasno definirani zakonom. Ovaj zahtjev je ispunjen kad pojedinac može iz teksta relevantne odredbe saznati, pa ako je potrebno i uz pomoć njegove sudske interpretacije« (misli se na interpretaciju teksta relevantne odredbe – op. Ustavnog suda) »i nakon dobivanja odgovarajućeg pravnog savjeta, koja će ga djela (acts) i propusti učiniti kazneno odgovornim i s kojom se kazna suočava s tim u vezi (vidjeti Cantoni protiv Francuske, 15. studenoga 1996., § 29., Izvješća o presudama i odlukama 1996-V, i Kafkaris, gore citiran, § 140.).
80. Sud stoga mora potvrditi (verify) da je u vrijeme kada je optužena osoba počinila djelo (act) koje je dovelo do toga da je procesuirana i osuđena bila na snazi zakonska odredba koja je to djelo činila kažnjivim, i da izrečena kazna nije prešla granice utvrđene tom odredbom (vidjeti Coëme i drugi, gore citiran, § 145., i Achour protiv Francuske [VV], br. 67335/01, § 43., ESLJP 2006 IV).«
(...)
(c) Predvidljivost kaznenog zakona
92. Logična je posljedica načela prema kojem zakoni moraju biti općeprimjenjivi da tekst zakona nije uvijek precizan. Jedna od standardnih tehnika regulacije pomoću pravila jest da se koristi općim kategorizacijama, a ne taksativnim popisima. Sukladno tome, mnogobrojni zakoni neizbježno su oblikovani u izraze koji su, u većoj ili manjoj mjeri, neodređeni i kojih su tumačenje i primjena pitanja prakse (questions of practice) (vidjeti Kokkinakis, gore citiran, § 40., i Cantoni, gore citiran, § 31.). Koliko god da je precizno formulirana zakonska odredba, u bilo kojem pravnom sustavu, uključujući i kazneno pravo, postoji neizbježan element sudskog tumačenja. Uvijek će postojati potreba za preciziranjem (elucidation) spornih točaka i za prilagođavanjem izmijenjenim okolnostima. Treba ponoviti da iako je sigurnost (certainty) izrazito poželjna, ona može dovesti (bring in its train) do pretjerane krutosti (excessive rigidity), a zakon mora biti kadar držati korak s okolnostima koje se mijenjaju (vidjeti Kafkaris, gore citiran, § 141.).
93. Uloga suđenja koja pripada sudovima služi upravo tome da rasprši takve 