49 30.05.2016 Zakon o izmjeni i dopuni Zakona o posebnim pravima predsjednika Republike Hrvatske po prestanku obnašanja dužnosti
HRVATSKI SABOR
1272
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENI I DOPUNI ZAKONA O POSEBNIM PRAVIMA PREDSJEDNIKA REPUBLIKE HRVATSKE PO PRESTANKU OBNAŠANJA DUŽNOSTI
Proglašavam Zakon o izmjeni i dopuni Zakona o posebnim pravima predsjednika Republike Hrvatske po prestanku obnašanja dužnosti, koji je Hrvatski sabor donio na sjednici 18. svibnja 2016. godine.
Klasa: 011-01/16-01/22
Urbroj: 71-06-01/1-16-2
Zagreb, 23. svibnja 2016.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENI I DOPUNI ZAKONA O POSEBNIM PRAVIMA PREDSJEDNIKA REPUBLIKE HRVATSKE PO PRESTANKU OBNAŠANJA DUŽNOSTI
Članak 1.
U Zakonu o posebnim pravima predsjednika Republike Hrvatske po prestanku obnašanja dužnosti (»Narodne novine«, br. 105/04., 22/13. i 102/14. – Odluka Ustavnog suda Republike Hrvatske) iza članka 6. dodaje se članak 6.a koji glasi:
»Članak 6.a
Predsjednik Republike Hrvatske koji je po prestanku obnašanja dužnosti, u skladu s člankom 6. Zakona o izmjenama i dopunama Zakona o posebnim pravima predsjednika Republike Hrvatske po prestanku obnašanja dužnosti (»Narodne novine«, br. 22/13.), nastavio korištenje prava na fizičku zaštitu sukladno posebnim propisima, na teret državnog proračuna Republike Hrvatske, nastavlja korištenje tog prava i nadalje u istom opsegu i može ga koristiti trajno.«.
Članak 2.
Danom stupanja na snagu ovoga Zakona prestaje važiti članak 6. Zakona o izmjenama i dopunama Zakona o posebnim pravima predsjednika Republike Hrvatske po prestanku obnašanja dužnosti (»Narodne novine«, br. 22/13.).
Članak 3.
Ovaj Zakon stupa na snagu prvoga dana od dana objave u »Narodnim novinama«.
Klasa: 022-03/16-01/28
Zagreb, 18. svibnja 2016.
HRVATSKI SABOR
Predsjednik Hrvatskoga sabora akademik Željko Reiner, v. r.
