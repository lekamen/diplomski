66 15.06.2015 Pravilnik o sadržaju zbirke podataka, čuvanju, evidenciji i dokumentaciji
MINISTARSTVO SOCIJALNE POLITIKE I MLADIH
1275
Na temelju članka 205. stavka 3. Zakona o socijalnoj skrbi (»Narodne novine«, broj 157/13 i 152/14) ministrica socijalne politike i mladih donosi
PRAVILNIK
O SADRŽAJU ZBIRKE PODATAKA, ČUVANJU, EVIDENCIJI I DOKUMENTACIJI
Članak 1.
(1) Ovim Pravilnikom propisuje se sadržaj zbirke podataka, način čuvanja i vođenje evidencije i dokumentacije u svrhu planiranja, praćenja stanja te za znanstveno-istraživačke i statističke svrhe na području socijalne skrbi koji se odnose na sve pružatelje socijalne pomoći i usluga, a obuhvaćaju cjelokupni nacionalni sustav socijalne skrbi.
(2) Na prikupljanje, obradu, pohranjivanje, posredovanje i korištenje podataka koje sadrže zbirke podataka te za zaštitu informacijske privatnosti pojedinca primjenjuju se odredbe propisa kojim se uređuje zaštita osobnih podataka.
(3) Izrazi koji se koriste u ovom Pravilniku, a imaju rodno značenje koriste se neutralno i odnose se jednako na muški i ženski spol.
Članak 2.
Zbirke podataka o novčanim naknadama te zbirke podataka o socijalnim uslugama sadrže sljedeće podatke o korisniku:
– osobno ime,
– datum i mjesto rođenja,
– spol,
– osobni identifikacijski broj (OIB),
– državljanstvo,
– podatke o dozvoli boravka za stranca,
– podatke o prebivalištu i boravištu,
– podatke koji se odnose na obiteljske odnose (bračno stanje, broj članova obitelji, tip obitelji, odnos prema podnositelju zahtjeva za ostvarivanje prava),
– podatke o kućanstvu,
– podatke o statusu (podatke o školovanju, zaposlenjima, umirovljenju i slično),
– podatke o naobrazbi, o zdravstvenom stanju i invalidnosti,
– podatke o plaćama i drugim dohocima i primanjima,
– podatke o imovini,
– podatke o socijalnim problemima i poteškoćama pojedinaca, obitelji i skupina stanovništva,
– podatke o oslobađanju od plaćanja usluga,
– podatke o ostvarenim oblicima zaštite (pravo, mjera, cijena socijalne usluge, izvor plaćanja, trajanje).
Članak 3.
Zbirke podataka čuvaju se sukladno propisima kojima se uređuje zaštita osobnih podataka, a evidencije se čuvaju u skladu s posebnim propisima o čuvanju arhivskog gradiva.
Članak 4.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/15-04/7 Urbroj: 519-03-1-1/1-15-1 Zagreb, 5. lipnja 2015.
Potpredsjednica Vlade Republike Hrvatske i ministrica socijalne politike i mladih Milanka Opačić, v. r.
