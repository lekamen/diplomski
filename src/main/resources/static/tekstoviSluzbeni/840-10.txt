 Europske komisije u odnosu na postizanje fiskalne održivosti. Ujedno valja istaknuti da smo mišljenja da je donošenje navedenog Zakona ujedno predstavljalo i razmjernu mjeru u odnosu na cilj koji se želio postići s obzirom da navedena mjera nije restriktivnija no što bi bilo potrebno za osiguranje ostvarenja legitimnog cilja.
Povodom navoda o neusklađenosti osporavanog Zakona s aspekta primjene međunarodnih konvencija o slobodi organiziranja i kolektivnog pregovaranja (Konvencije o slobodi udruživanja i zaštite prava na organiziranje iz 1947. br. 87 i Konvencije o pravu na organiziranje i kolektivno pregovaranje iz 1949. br. 98), Odbor stručnjaka Međunarodne organizacije rada je u nizu raspravljenih slučajeva svojom Odlukom iz 1996. godine zauzeo stajalište da su intervencije Vlada u kolektivne ugovore moguće i opravdane u iznimnim slučajevima i za kraći vremenski period. U tom smislu Odbor stručnjaka smatra da Vlada, kao dio stabilizacijske politike, može odrediti ograničenja kolektivnog ugovaranja nekih materijalnih prava, pa čak i plaća te i ukinuti odredbe kolektivnih ugovora koje se odnose na materijalna prava, kako u javnom tako i u privatnom sektoru. Dakle mjere koje se koriste kao iznimka, odnosno u iznimnim slučajevima i vremenski ograničena razumnim rokom, a da se pri tom kolektivni ugovori, kojima su ukinute određene odredbe o nekim materijalnim pravima ili plaći, i nadalje primjenjuju u svom preostalom sadržaju u skladu su sa spomenutim međunarodnim ugovorima. U tom smislu se je osporavani Zakon, koji uskraćuje dva materijalna prava, koja predstavljaju isplatu jednokratne nagrade tijekom kalendarske godine i koja je ograničenog trajanja, sukladan iznijetim standardima međunarodnih ugovora.«
2) Očitovanje Vlade
16. U očitovanju Vlade o prijedlogu za ocjenu suglasnosti s Ustavom Uredbe/ID-ZUIMP između ostaloga je navedeno:
»Uvažavajući činjenicu da je za opravdanost i pravnu utemeljenost osporavane Uredbe neophodno sagledati gospodarsko i makroekonomsko okruženje u proteklom razdoblju, kao i buduće projekcije kretanja, dio ovoga očitovanja sadrži pregled stanja koji je izravno uvjetovao donošenje Uredbe s ciljem zadržavanja pune zaposlenosti u javnom sektoru te time i socijalne sigurnosti zaposlenih.
Tijekom 2012. godine, nakon višegodišnjeg uzastopnog gospodarskog rasta, rasta zaposlenosti, odnosno pada nezaposlenosti, jak utjecaj globalne gospodarske i financijske krize pokrenuo je trend negativnih makroekonomskih kretanja. Pad bruto domaćeg proizvoda izravno je utjecao na gašenje radnih mjesta, smanjenje zaposlenosti i nagli porast stope nezaposlenosti. Uočen je porast prosječnog broja registriranih nezaposlenih osoba, povećala se stopa registrirane nezaposlenosti, a povećana je i anketna stopa nezaposlenosti. Također je industrijska proizvodnja zabilježila međugodišnji pad, indeks građevinskih radova je smanjen na međugodišnjoj razini, a i trgovina na malo je zabilježila realni pad.
S obzirom na očekivani nastavak negativnih makroekonomskih kretanja te pad realnog bruto proizvoda, očekivao se i daljnji trend smanjivanja zaposlenosti i rasta nezaposlenosti.
Zbog nepovoljnih gospodarskih i financijskih kretanja u eurozoni, financiranje deficita državnog proračuna bilo je znatno otežano, te se u 2013. godini planirao manjak u iznosu od 10,9 milijardi kuna, što je moglo dovesti do daljnjeg porasta rashoda za kamate, a koji s iznosom 9,5 milijardi kuna čini gotovo 90% ukupnog manjka. Stoga je bilo nužno provesti daljnje mjere fiskalne štednje radi smanjenja javnog duga, a samim time i nužno preispitivanje troškova rada u javnom sektoru.
Nastavak pada gospodarske aktivnosti u 2013. godini odrazio se i na tržište rada. Prosječan broj zaposlenih je smanjen za 2,7% zbog smanjenja zaposlenosti u prerađivačkoj industriji, građevinarstvu, trgovini, obrtu i slobodnim profesijama. Isto tako, nastavljeno je realno smanjenje plaća, unatoč njihovom nominalnom porastu. ...
Slijedom iznijetih, iznimno nepovoljnih kretanja u