111 14.10.2015 Odluka Ustavnog suda Republike Hrvatske broj: U-IIIA-2451/2013 od 17. srpnja 2015.
USTAVNI SUD REPUBLIKE HRVATSKE
2158
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Mato Arlović, Marko Babić, Slavica Banić, Mario Jelušić i Ivan Matija, članovi Vijeća, odlučujući o ustavnoj tužbi koju je podnio Munib Hodžić iz Gradačca (Bosna i Hercegovina), kojeg zastupa Davor Galetović, odvjetnik u Odvjetničkom društvu Galetović i Galetović sa sjedištem u Zagrebu, na sjednici održanoj 17. srpnja 2015. jednoglasno je donio
ODLUKU
I. Ustavna tužba se usvaja.
II. Općinski građanski sud u Zagrebu dužan je donijeti odluku u predmetu koji se vodi pred tim sudom pod brojem: Pn-1125/14 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe, Munibu Hodžiću, Jasenice 97, 76250 Gradačac (Bosna i Hercegovina), određuje se primjerena naknada zbog povrede ustavnog prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), u iznosu od 32.300,00 kn.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu financija Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositelj je 9. rujna 2011. Županijskom sudu u Zagrebu podnio zahtjev za zaštitu prava na suđenje u razumnom roku zbog dugotrajnosti postupka koji se u parničnom predmetu broj: Pn-1125/14 (ranije: Pn-2198/03 i Pn-579/93) vodi pred Općinskim građanskim sudom u Zagrebu.
Županijski sud u Zagrebu se rješenjem broj: Gzp-1029/11-6 od 3. siječnja 2013. oglasio stvarno nenadležnim te predmet ustupio Ustavnom sudu na daljnji postupak, pozivom na članak 27. Zakona o sudovima (»Narodne novine« broj 150/05., 16/07., 113/08. i 153/09.), budući da je utvrdio kako je spis u povodu revizije dostavljen Vrhovnom sudu Republike Hrvatske.
Zahtjev podnositelja za zaštitu prava na suđenje u razumnom roku smatra se ustavnom tužbom, podnesenom na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon).
ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom ustavnom tužbom, primjenom članka 63. Ustavnog zakona, na temelju navoda ustavne tužbe i uvida u presliku parničnog spisa Općinskog građanskog suda u Zagrebu broj: Pn-1125/14 utvrdio pravno relevantne činjenice za odlučivanje o povredi ustavnog prava podnositelja, zajamčenog člankom 29. stavkom 1. Ustava.
Parnični postupak pokrenut je pred Općinskim sudom u Zagrebu 4. veljače 1993. tužbom podnositelja (tužitelja) protiv tuženika Croatia osiguranje d.d. Zagreb radi naknade štete (zbog zadobivenih ozljeda i duševnih boli uslijed prometne nezgode koju je pretrpio kao putnik u autobusu). Rješenjem broj: Pn-579/93 od 23. rujna 1994. Općinski sud u Zagrebu oglasio se stvarno nenadležnim i spis ustupio Trgovačkom sudu u Zagrebu.
U razdoblju do 5. studenoga 1997. sud je održao 6 ročišta za glavnu raspravu (2. travnja 1993., 12. rujna 1994., 25. svibnja 1995., 20. rujna 1995., 28. studenoga 1995., 17. siječnja 1996.), na kojima je, između ostalog, proveo dokaz saslušanjem stranaka, naložio je tuženiku da dostavi određenu dokumentaciju, podnositelju da dostavi dokaz o državljanstvu, odredio je provođenje dokaza vještačenjem na okolnost duševnih bolova zbog smanjenja životnih aktivnosti, kao i provođenje knjigovodstveno financijskog vještačenja na okolnost izgubljene zarade i rente. Na ročištu održanom 17. siječnja 1996. Trgovački