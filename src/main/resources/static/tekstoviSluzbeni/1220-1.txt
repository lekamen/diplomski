 rodno značenje koriste se neutralno i odnose se jednako na muški i ženski rod.
GLAVA II. POVJERENSTVO ZA ŽRTVE SEKSUALNOG NASILJA
Članak 10.
(1) Povjerenstvo za žrtve seksualnog nasilja (u daljnjem tekstu: Povjerenstvo) je neovisno, stručno tijelo koje daje mišljenje o činjenici je li stranka žrtva seksualnog nasilja te o obliku, odnosno posljedicama seksualnog nasilja.
(2) Povjerenstvo se sastoji od sedam članova, od kojih svaki član ima zamjenika.
(3) Tajnik Povjerenstva je diplomirani pravnik, odnosno magistar prava zaposlen u Ministarstvu kojeg imenuje ministar nadležan za branitelje (u daljnjem tekstu: ministar).
(4) Ministarstvo obavlja administrativno-tehničke poslove za Povjerenstvo.
(5) Ministar pravilnikom propisuje ustrojstvo, način rada i donošenja odluka, obrasce nalaza i mišljenja Povjerenstva te druga pitanja važna za rad Povjerenstva.
Članak 11.
(1) Ministar imenuje članove Povjerenstva i njihove zamjenike te iz njihovih redova imenuje predsjednika Povjerenstva i njegova zamjenika na vrijeme od četiri godine.
(2) Prije imenovanja iz stavka 1. ovoga članka zainteresirani kandidati se pozivaju na podnošenje prijave. Prijave pristigle na temelju javnog poziva ne obvezuju ministra u izboru članova Povjerenstva i njihovih zamjenika.
(3) Iznimno od stavka 2. ovoga članka, članove Povjerenstva i njihove zamjenike iz redova doktora medicine imenuje ministar na prijedlog ministra nadležnog za zdravlje.
(4) U slučaju neuspjelog javnog poziva iz stavka 2. ovoga članka ministar izravno imenuje članove Povjerenstva i njihove zamjenike.
(5) Članovi Povjerenstva i njihovi zamjenici biraju se tako da se osigura rodna ravnopravnost.
(6) Ministar razrješuje članove Povjerenstva i njihove zamjenike prije isteka vremena na koje su imenovani:
− na njihov osobni zahtjev
− zbog neredovitog i nesavjesnog obavljanja poslova u Povjerenstvu
− zbog nemogućnosti obavljanja poslova u Povjerenstvu iz drugih razloga.
Članak 12.
(1) Članovi Povjerenstva i njihovi zamjenici biraju se iz redova sudaca, odvjetnika i drugih pravnika, psihologa, doktora medicine specijalista psihijatrije, infektologije, dermatologije i venerologije, ginekologije, internističke onkologije ili drugih specijalizacija te drugih stručnjaka koji imaju iskustvo na području zaštite ljudskih prava.
(2) Povjerenstvo čini najmanje jedan pravnik, psiholog, doktor medicine specijalist psihijatrije te doktor medicine druge specijalizacije.
(3) Za člana Povjerenstva i njegova zamjenika može biti imenovana osoba koja:
− je državljanin Republike Hrvatske
− ima završen preddiplomski i diplomski sveučilišni studij ili integrirani preddiplomski i diplomski sveučilišni studij odgovarajuće struke
− ima najmanje 10 godina radnog iskustva u struci
− nije osuđivana i protiv koje se ne vodi kazneni postupak za kaznena djela za koja se postupak pokreće po službenoj dužnosti
− ima odobrenje za samostalan rad (licencu) ako je doktor medicine.
(4) Osim uvjeta iz stavka 3. ovoga članka, prednost pri imenovanju ostvaruje osoba koja ispunjava neki od sljedećih uvjeta:
− ima iskustvo u radu s ratnim stradalnicima, odnosno žrtvama seksualnog nasilja
− ima iskustvo rada na kaznenim predmetima, odnosno postupcima vezanim za Domovinski rat
− ima izraženu sklonost prema zaštiti prava i interesa žrtava različitih oblika nasilja
− istaknuti je stručnjak u svom području rada.
Članak 13.
(1) Povjerenstvo postupa po zahtjevu službene osobe u Ministarstvu.
(2) Povjerenstvo daje mišljenje je li stranka žrtva seksualnog nasilja na temelju medicinske i druge dokumentacije, uzimajući u obzir:
− činjenice i dokaze koji su utvrđeni u kaznenim postupcima
− pravomoćne sudske presude donesene u postupcima vezanim za počinjenje seksualnog nasilja u Domovinskom ratu
− druge dokaze.
(3) Povjerenstvo daje mišljenje u roku od 30 dana od dana primitka predmeta, na propisanom obrascu.
GLAVA III. STATUS I PRAVA ŽRTAVA SEKSUALNOG NASILJA
Status žrtve seksualnog nasilja
Članak 14.
Status žrtve seksualnog nasilja (u daljnjem