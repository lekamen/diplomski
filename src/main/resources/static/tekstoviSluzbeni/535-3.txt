 2005., a stupio je na snagu osmoga dana od dana objave, 22. ožujka 2005.
Člankom 103. stavkom 1. prijelaznih i završnih odredbi Pravilnika/05 propisano je da se prometni znakovi na cestama koji nisu u skladu s tim Pravilnikom, a koji se zateknu na cestama na dan njegova donošenja (3. ožujka 2005.) moraju zamijeniti, odnosno, uskladiti do 31. prosinca 2007. Stavkom 2. propisano je da se oni prometni znakovi koji nisu predviđeni tim Pravilnikom, a zateknu se na cestama na dan njegova donošenja, moraju ukloniti do 30. lipnja 2006.
Člankom 105. propisano je da na dan donošenja Pravilnika/05 prestaje važiti Pravilnik o prometnim znakovima, opremi i signalizaciji na cestama (»Narodne novine« broj 34/03.), dok je člankom 106. propisano da Pravilnik/05 stupa na snagu osmoga dana od dana objave u »Narodnim novinama«.
Osporeni Ispravak Pravilnika/05 donesen je 25. travnja 2005., »nakon izvršenog uspoređivanja s izvornim tekstom« Pravilnika/05.
Ispravkom Pravilnika/05 izmijenjene su prijelazne i završne odredbe Pravilnika/05 u dijelu u kojem se odnose na datum početka primjene Pravilnika/05 te time i datum od kada teku propisani rokovi za zamjenu, usklađenje ili uklanjanje zatečenih prometnih znakova na cestama. Ispravkom Pravilnika/05, kao dan početka primjene Pravilnika/05 propisan je 1. siječnja 2006.
9.1. Ustavni sud napominje da je objavljivanje pravnih propisa radnja koja se poduzima sa svrhom da se s tekstom propisa upoznaju svi zainteresirani i pretpostavlja objavljivanje vjerodostojnog teksta, onakvog kakav je usvojio njegov donositelj.
S druge strane, ispravcima pravnih propisa smatraju se samo one radnje pomoću kojih se vrši usklađivanje između izvornog teksta propisa, onakav kakav je usvojio njegov donositelj i teksta toga propisa kakav je objavljen – kad se između njih uoče razlike.
Ispravkom propisa mogu se uklanjati pogreške u prijepisu izvornika (slovne, tehničke, semantičke i slične pogreške u pisanju), dakle, razlike između izvornog i objavljenog teksta. Nije dopušteno objavljivati formalni ispravak nekog propisa koji zapravo predstavlja njegovu izmjenu ili dopunu jer si takvim postupkom neko tijelo (u konkretnom slučaju ministar) prisvaja prava koja mu ne pripadaju.
10. Slijedom navedenog, Ustavni sud utvrđuje da je, u konkretnom slučaju, bila riječ o ustavnopravno nedopuštenom ispravku koji je u biti sadržajno izmijenio i dopunio prijelazne i završne odredbe Pravilnika/05.
Međutim, Pravilnik/05 naknadno je sadržajno izmijenjen Pravilnikom o izmjenama i dopunama Pravilnika/05, pa stoga Ispravak Pravilnika/05 od 1. siječnja 2006. više ne proizvodi pravne učinke. Stoga, ne postoje pretpostavke za postupanje u smislu članka 55. Ustavnog zakona, koji ovlašćuje Ustavni sud na ukidanje odnosno poništavanje važećih neustavnih/nezakonitih pravnih normi.
S druge strane bilo bi nedopustivo odstupiti od strogo formalnih zahtjeva za suglasnošću Ispravka Pravilnika/05 s Ustavom pa je, vodeći se tim zahtjevima, Ustavni sud postupio u skladu s člankom 56. stavkom 2. Ustavnog zakona i utvrdio kako je u razdoblju od 22. ožujka 2005. do 31. prosinca 2005. Ispravak Pravilnika/05 bio u nesuglasnosti s člancima 3., 5. stavkom 1. i 90. stavkom 4. Ustava.
11. Slijedom navedenog, primjenom članka 56. stavka 2. Ustavnog zakona, Ustavni sud donio je odluku kao u točki I. izreke.
Objava odluke (točka II. izreke) temelji se na članku 29. Ustavnog zakona.
Broj: U-II-2318/2005
Zagreb, 17. veljače 2015.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
