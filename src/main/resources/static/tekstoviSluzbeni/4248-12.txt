 niti se tužitelj mogao izjasniti o tom odgovoru, pa je time povrijeđeno i načelo 'ravnopravnosti stranaka', koje je sastavni dio prava na pravično suđenje.«
2) Ocjena Ustavnog suda
a) Očitovanje DORH-a o zahtjevu podnositelja za izvanredno preispitivanje pravomoćne presude
55. U točki 49. navedeno je da je DORH dostavio Vrhovnom sudu 12. studenoga 2013. očitovanje (broj: KR-I-DO-475/13 od 11. studenoga 2013.) na podnositeljev ZIPPP. U tom je očitovanju istaknuto:
»Suprotno navodima iz podnesenog zahtjeva za izvanredno preispitivanje pravomoćne presude pravomoćnom presudom nije povrijeđen kazneni zakon u pitanju je li kazneno djelo za koje je osuđenik osuđen kazneno djelo, a u odnosu na toč. 3. osuđujućeg dijela te presude. Naime, iz činjeničnog opisa kaznenog djela za koje je osuđenik osuđen proizlazi da su ostvarena sva bitna obilježja bića kaznenog djela iz čl. 292. st. 1. toč. 6. i st. 2. KZ/97, pri čemu podnositelj ispušta iz vida da se je tim djelom pribavljena imovinska korist zadržavanjem i ne vraćanjem sredstava dobivenim u vidu kredita do kojeg je došlo upravo inkriminiranom radnjom osuđenika.
Vezano uz u zahtjevu istaknutu povredu odredaba kaznenog postupka u prvostupanjskom postupku evidentno je da izvanraspravno vijeće Općinskog suda u Metkoviću nije definitivno odlučivalo o prigovoru protiv optužnice već je remisorno, a meritorna je odluka uslijedila nakon što je stanje stvari provedenom istragom sukladno odluci vijeća donesenoj povodom tog prigovora, u dovoljnoj mjeri razjašnjeno. Obzirom na to, ispravno je kao temelj za suđenje uzeta optužnica iz studenog 2006. koja je stupila na pravnu snagu nakon što je rješenjem vijeća od 01. listopada 2010. odbijen prigovor. Pri tome valja imati na umu da je isključivo izreka optužnice predmet ispitivanja po prigovoru, i to ne na temelju okolnosti navedenih u njezinom obrazloženju, nego činjenica koje proizlaze iz podataka i dokaza u spisu predmeta. U takvoj situaciji ne može biti govora o tome da bi se kazneni postupak koji je rezultirao pobijanom presudom proveo bez optužnice ovlaštenog tužitelja.
I naposljetku ne stoje niti navodi zahtjeva vezano uz počinjenje povrede odredaba kaznenog postupka u žalbenom postupku, jer je drugostupanjski sud u svojoj odluci dao odgovor na sve navode svih žalbi stranaka, ispravno smatrajući da žalba osuđenika i dopuna te žalbe čine jednu cjelinu, zbog čega nije bilo potrebe da se dopuna zasebno citira u drugostupanjskoj odluci. Način iznošenja tih odgovora u drugostupanjskoj odluci i upućivanje žalitelja na obrazloženje prvostupanjske presude zasigurno nije povreda procesnih odredbi koja bi na bilo koji način mogla utjecati na pravomoćnu presudu.
Zbog svega naprijed izloženog smatram da je zahtjev osuđenika za izvanredno ispitivanje pravomoćne presude neosnovan te ga kao takvog valja odbiti.«
b) Načelo procesne ravnopravnosti i pravo na kontradiktorni postupak
56. Ustavni sud podsjeća da je ESLJP u predmetu Zahirović protiv Hrvatske (presuda, 25. travnja 2013., zahtjev broj 58590/11) utvrdio povredu načela procesne ravnopravnosti stranaka (jednakosti oružja) i prava na kontradiktorni postupak zbog toga što Vrhovni sud nije dostavio okrivljeniku očitovanje DORH-a na uvid i odgovor. Mjerodavna pravna stajališta ESLJP-a glase:
»42. Sud ponavlja kako je načelo procesne ravnopravnosti stranaka u postupku jedna od značajki šireg pojma poštenog suđenja, koji uključuje i temeljno pravo na kontradiktornost kaznenog postupka. Pravo na kontradiktorni postupak znači, u kaznenom predmetu, da i optužba i obrana moraju dobiti priliku saznati za očitovanja i dokaze koje je dostavila i predložila druga strana i dati primjedbe na njih. Mogu se zamisliti različiti načini na koje nacionalno pravo može ispuniti taj zahtjev. Međutim, bez obzira koja se metoda odabere, njome se treba osigurati da druga strana bude svjesna da je očitovanje podneseno te joj treba pružiti stvarnu priliku za davanje primjedbi na njega (vidjeti Brandstetter protiv Austrije, 28.