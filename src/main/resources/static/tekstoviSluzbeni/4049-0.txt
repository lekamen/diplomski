53 08.06.2016 Kodeks strukovne etike članova Hrvatske komore inženjera strojarstva
HRVATSKA KOMORA INŽENJERA STROJARSTVA
1398
Na temelju članka 22. Zakona o komori arhitekata i komorama inženjera u graditeljsvu i prostornom uređenju (»Narodne novine«, broj 78/15), Skupština Hrvatske komore inženjera strojarstva na 6. sjednici održanoj 19. svibnja 2016. godine, donijela je
KODEKS
STRUKOVNE ETIKE ČLANOVA HRVATSKE KOMORE INŽENJERA STROJARSTVA
Članak 1.
Ovim kodeksom strukovne etike (u daljnjem tekstu: Kodeks) utvrđuje se skup načela i pravila kojih su se ovlašteni inženjeri strojarstva, ovlašteni voditelji građenja strojarske struke i ovlašteni voditelji radova strojarske struke te strane osobe strojarske struke s poslovnim nastanom u Republici Hrvatskoj koji u skladu s posebnim propisima obavljaju poslove regulirane profesije strojarske struke u djelatnosti projektiranja i/ili stručnog nadzora građenja, te građenja (u daljnjem tekstu: članovi Komore), članovi Hrvatske komore inženjera strojarstva (u daljnjem tekstu: Komora), dužni pridržavati pri obavljanju poslova.
Članovi Komore kroz svoj rad i djelovanje u tijelima Komore usklađuju zajedničke interese, promiču kvalitetu života, štite javni interes te interese trećih osoba. Svojim profesionalnim intelektualnim uslugama doprinose osiguranju prosperiteta, zaštiti okoliša, tehničkom napretku i održivom razvoju, a time poboljšanju životnih uvjeta sadašnjih i budućih generacija. Oni su promicatelji kulture i napretka.
Znanje, iskustvo i vještine zajedno s etičkim i moralnim zahtjevima jamče najvišu razinu kvalitete inženjerskih usluga. To je zajamčeno javnim ovlaštenjima i stegovnim propisima Komore.
Članovi Komore primjenjuju i tumače ovaj Kodeks u skladu sa sljedećim načelima:
– kroz svoje znanje, iskustvo, etičke i moralne vrijednosti primjenom najviših normi, neovisnosti, nepristranosti, čuvanja profesionalne tajne, integriteta, stručnosti i profesionalnosti pružaju najvišu kvalitetu svojih usluga;
– pružaju društvu posebna i jedinstvena znanja, profesionalne vještine i sposobnosti neophodne za održivi razvoj, javno zdravlje i sigurnost ljudi i za ona društva i kulture u kojima se taj razvoj odvija.
Svrha ovog Kodeksa jest osigurati najviše norme profesionalnog ponašanja među članovima Komore. Članovi Komore obvezni su poštovati ovaj Kodeks gdje god pružaju usluge, trajno, povremeno ili privremeno.
Članak 2.
Izrazi koji se koriste u ovom Kodeksu, a koji imaju rodno značenje, koriste se neutralno i odnose se na muške i ženske osobe.
OPĆA NAČELA
Članak 3.
Članovi Komore:
– moraju djelovati u skladu sa Statutom i drugim aktima Komore s naglaskom na stegovnu odgovornost za lakše i teže povrede dužnosti
– moraju poštivati i propisno primjenjivati nacionalno zakonodavstvo, europske zakone i direktive, propise, tehnička pravila, prihvaćene norme i pravila struke koji se odnose na njihovu profesiju ili specijalnost, te na usluge koje su im povjerene
– osobno su odgovorni za svoj rad
– svjesni su svoje odgovornosti prema javnosti i okolišu
– moraju pozorno i marljivo izvršavati svoje zadatke, u potpunosti uzimajući u obzir tehnološka unaprjeđenja i razvojne tokove u svojem stručnom području, primjenjujući ta poboljšanja i kretanja u svojim intelektualnim uslugama. Moraju biti spremni predvoditi inovativnost i potragu za novim rješenjima i metodama
– mogu pružati samo one usluge za koje su kompetentni, osiguravajući time traženu stručnost za pružanje usluga unutar organizacijskog oblika obavljanja poslova.
Članovi Komore navedeno ostvaruju poštivanjem i odgovarajućom primjenom zakona i propisa koji su primjereni uslugama koje pružaju te osobnom odgovornošću za svoj rad i to u odnosima prema primateljima usluga, kolegama, budućim članovima Komore, Komori te okolišu i održivom razvoju.
ODNOS PREMA PRIMATELJIMA USLUGA
Članak 4.
Povjerljivost je temelj za izgradnju povjerenja između stručnjaka i primatelja usluga.
Članovi Komore:
– dužni su poštovati i štititi povjerljivost informacija