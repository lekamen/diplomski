 dužnost ona je mogla koristiti predmete suda koji su bili pravomoćno dovršeni i adaktirani, pečate kojima su ovjerene klauzule pravomoćnosti i izvršnosti i upravo stoga što je sudac pristali su naprijed navedene osobe učiniti usluge koje su nesporne«.
3) Zahtijevanje ili primitak mita ili obećanja mita
298. Jedno je od zakonskih obilježja kaznenog djela iz članka 347. KZ-a/97 da službena ili odgovorna osoba mora zahtijevati ili primiti mito odnosno obećanje mita. Pri tome nije od važnosti je li počinitelj doista primio mito, nego je dovoljno da zahtijeva mito odnosno da primi obećanje tog mita. Radi se o formalnom kaznenom djelu koje je dovršeno izvršenjem opisanih radnji.
299. U presudi broj: I Kž 741/07-5 od 19. studenoga 2008. Vrhovni sud je protumačio i obrazložio zakonsko obilježje zahtijevanja ili primanja mita odnosno obećanja mita u smislu članka 347. KZ-a/97:
»... kazneno djelo iz čl. 347. KZ-a je dovršeno već u trenutku kada odgovorna osoba zahtijeva ili primi dar ili obećanje dara, a nije relevantno je li primatelj mita radnju uistinu namjeravao obaviti ili nije, kao što nije bitno, jer ne ulazi u opis djela, niti to je li kasnije radnja koja je obećana izvršena ili nije. Dakle, bitan je s(a)mo sporazum o mitu, a sve ostalo s aspekta počinjenja kaznenog djela više nije važno.
Prema tome, u konkretnom slučaju je bitno to da je optuženik u trenutku sklapanja sporazuma radi dobivanja mita nudio uslugu koju je inače ovlašten izvršiti, a je li ju je uistinu namjeravao izvršiti i je li ju je osobno mogao izvršiti nije relevantno.«
300. Vrhovni sud je u presudi broj: I Kž-Us 5/13-6 od 3. travnja 2014. potvrdio stajalište da je primanje mita formalno kazneno djelo koje je dovršeno već samim zahtijevanjem dara, bez obzira na to što je u činjeničnom opisu djela navedeno da je optuženica također i primila dar:
»... nema sumnje da opis radnji iz izreke presude sadrži sva obilježja kaznenog djela primanja mita iz čl. 347. st. 1. KZ/97. Naime, ključni su navodi opisa djela da je optuženica u svojstvu porezne inspektorice, dakle službene osobe, zahtijevala i primila dar da u granicama svoje ovlasti obavi službenu radnju koju ne bi smjela obaviti, jer je u postupku provođenja poreznog nadzora nad trgovačkim društvom ‘I. M.’ d.o.o. predočila direktorici tog trgovačkog društva da je nadzorom utvrdila velike nepravilnosti u knjigovodstvenom prikazivanju poslovanja društva koje bi je, ako ih takvima prikaže, mogle uništiti i potom zatražila iznos od 100.000,00 kuna kako bi sačinila povoljan zapisnik, a kada je M. S. D. na to pristala i predala iznos od 10.000,00 EUR-a optuženica joj je predala radnu verziju obećanog zapisnika. Prema tome, iz činjeničnog opisa djela nesumnjivo proizlazi da je optuženica zahtijevala dar za nezakonito postupanje što je jasno priopćila drugoj osobi, koja je to tako i shvatila te postupila prema traženju. Valja istaći da su već radnjom zahtijevanja dara radi sastavljanja povoljnog zapisnika ispunjena obilježja predmetnog kaznenog djela, sve da do predaje novca i izrade takvog zapisnika nije došlo, ...«
301. Slično obrazloženje sadržano je i u presudi Vrhovnog suda broj: I Kž 259/07-5 od 22. travnja 2008., pri čemu je u njoj posebno naglašeno da je kazneno djelo primanja mita dovršeno već u trenutku zahtijevanja dara, kojeg je optuženik nakon toga i primio, pa kasnije poduzete radnje »nisu od značaja budući su uslijedile nakon već dovršenog kaznenog djela«:
»... prvostupanjski sud je pravilno utvrdio činjenično stanje kada je, nakon svestrane analize provedenih dokaza, zaključio da je opt. J. kao službena osoba zahtijevao i primio dar da u granicama svoje ovlasti ne obavi službenu radnju koju bi morao obaviti, sve na način, u vrijeme i na mjestu utvrđenim u izreci pobijane presude. Naime, opravdano sud prvog stupnja takav zaključak temelji na suglasnim, uvjerljivim i logičnim iskazima opt. D. J. i opt. I. T. P., koje u osnovi potvrđuje isto tako logičan i uvjerljiv iskaz svj. P., a iz kojih slijedi da je