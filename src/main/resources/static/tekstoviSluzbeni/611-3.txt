resursima i akcije protiv klimatskih promjena uz provedbu načela zaštite okoliša i prirode te očuvanje genetskih izvora
– postizanje uravnoteženog teritorijalnog razvoja ruralnih gospodarstava i zajednica, uključujući stvaranje i zadržavanje radnih mjesta.
(2) Poljoprivreda je strateška grana gospodarstva u Republici Hrvatskoj te kao takva sastavni je dio ostalih razvojnih strategija.
Okvir za provedbu mjera poljoprivredne politike
Članak 4.
(1) Strateške smjernice razvoja hrvatske poljoprivrede, prehrambeno-prerađivačke industrije i ruralnih područja za sedmogodišnje razdoblje određuju ciljeve, analizu stanja, prioritete te mjere s načelima i mehanizmima djelovanja.
(2) Hrvatski sabor donosi Strateške smjernice iz stavka 1. ovoga članka na prijedlog Vlade Republike Hrvatske (u daljnjem tekstu: Vlada).
(3) Vlada donosi programske dokumente za provedbu Strateških smjernica iz stavaka 1. i 2. ovoga članka.
Mjere poljoprivredne politike i načela
Članak 5.
(1) Mjere poljoprivredne politike su:
– mjere ruralnoga razvoja
– izravna potpora
– mjere i pravila vezana uz zajedničku organizaciju tržišta poljoprivrednih proizvoda
– mjere zemljišne politike
– druge mjere kojima se ostvaruju ciljevi poljoprivredne politike iz članka 3. ovoga Zakona.
(2) Mjere poljoprivredne politike trebaju biti međusobno sukladne te se provode u skladu s načelima neutralnosti, jednakosti i ravnopravnosti.
(3) Mjere zemljišne politike iz stavka 1. podstavka 4. ovoga članka obuhvaćaju mjere raspolaganja državnim poljoprivrednim zemljištem, provedbu komasacije i ostale mjere kojima se utječe na očuvanje zemljišta kao jednog od temeljnih proizvodnih potencijala poljoprivredne proizvodnje.
Održivi razvoj poljoprivrede
Članak 6.
(1) Mjere poljoprivredne politike trebaju biti usmjerene prije svega na održivi razvoj poljoprivrede koji osigurava ublažavanje i prilagodbu klimatskim promjenama, dobro upravljanje zemljištem koje osigurava očuvanje bioraznolikosti faune i flore, zaštitu tla te njegove plodnosti, kao i prirodnih uvjeta za život u tlu, vodi i zraku.
(2) Održivi razvoj poljoprivrede promiče se jačanjem ekološki osviještenog pristupa gospodarenju prirodnim resursima, primjenom dobre poljoprivredne prakse, provođenjem razvojnih i primijenjenih istraživanja, suradnjom sa stručnim i znanstvenim ustanovama u poljoprivredi te uspostavom i funkcioniranjem javnih službi u poljoprivredi.
Financiranje mjera poljoprivredne politike
Članak 7.
(1) Mjere poljoprivredne politike financiraju se iz:
– državnog proračuna Republike Hrvatske
– proračuna Europske unije; Europskog fonda za jamstva u poljoprivredi (u daljnjem tekstu: EFJP) i Europskog poljoprivrednoga fonda za ruralni razvoj (u daljnjem tekstu: EPFRR)
– proračuna jedinica lokalne i područne (regionalne) samouprave
– namjenskih donacija
– ostalih izvora sukladno zakonu.
(2) Prilikom financiranja mjera poljoprivredne politike primjenjuje se načelo izbjegavanja dvostrukog financiranja sukladno članku 30. Uredbe (EU) br. 1306/2013.
(3) Detaljne odredbe kojih se moraju pridržavati pravne i fizičke osobe u pogledu poštivanja odredbi o financiranju, upravljanju i nadzoru zajedničke poljoprivredne politike propisane su odredbama Uredbe (EZ) br. 1306/2013, propisima iz članka 8. ovoga Zakona i pravilnicima koje će donijeti ministar.
Provedbeni propisi
Članak 8.
(1) Vlada donosi strategije, programe, uredbe i odluke potrebne za provedbu ovoga Zakona i propisa Europske unije koji se odnose na sadržaj ovoga Zakona.
(2) Ministar poljoprivrede (u daljnjem tekstu: ministar) donosi pravilnike, naredbe i naputke za provedbu uredbi iz članka 1. stavka 2. ovoga Zakona.
Nadležno i provedbeno tijelo
Članak 9.
(1) Nadležno tijelo temeljem uredbi iz članka 1. stavka 2. ovoga Zakona je ministarstvo nadležno za poljoprivredu (u daljnjem tekstu: Ministarstvo).
(2) Iznimno u odnosu na:
– Uredbu (EU) br. 1306/2013, Ministarstvo je nadležno za provođenje naknadne kontrole velikih korisnika potpora svih mjera uređenja tržišta poljoprivrednih