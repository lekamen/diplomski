
Temeljne odredbe
Članak 14.
(1) Pravo na povrat plaćene trošarine na bezolovni motorni benzin za pogon ribarskih plovila za namjene u ribolovu korisnici toga prava ostvaruju temeljem zahtjeva koji se podnosi carinskom uredu nadležnom prema sjedištu, odnosno prebivalištu korisnika prava na Obrascu ZRB iz Priloga 4 ovoga Pravilnika koji je njegov sastavni dio.
(2) Pravo na povrat trošarine imaju isključivo korisnici prava kojima je ministarstvo nadležno za ribarstvo izdalo povlasticu za ribolov i koji su upisani u registar korisnika prava na povrat plaćene trošarine na bezolovni motorni benzin koji se koristi u ribolovu (u daljnjem tekstu: registar korisnika povrata), i to za razdoblje počevši od dana upisa u registar korisnika povrata. Registar korisnika prava ustrojava i vodi Carinska uprava.
Zahtjev za povrat trošarine
Članak 15.
Zahtjev za povrat trošarine iz članka 14. ovoga Pravilnika podnosi se odvojeno za svako četveromjesečno razdoblje u kalendarskoj godini. Zahtjev se podnosi najkasnije do:
1. zadnjeg dana mjeseca svibnja za četveromjesečno razdoblje siječanj – travanj tekuće kalendarske godine
2. zadnjeg dana mjeseca rujna za četveromjesečno razdoblje svibanj – kolovoz tekuće kalendarske godine
3. zadnjeg dana mjeseca siječnja sljedeće kalendarske godine za četveromjesečno razdoblje rujan – prosinac prethodne kalendarske godine.
Članak 16.
(1) Zahtjevu za povrat trošarine iz članka 14. ovoga Pravilnika obvezno se prilaže:
1. preslika rješenja ministarstva nadležnog za ribarstvo kojim se utvrđuje godišnja kvota potrošnje bezolovnog motornog benzina
2. evidencija nabave bezolovnog motornog benzina za obavljanje registrirane djelatnosti ribolova s pripadajućim računima o nabavljenom bezolovnom motornom benzinu, izdanim prema propisima o porezu na dodanu vrijednost i drugim poreznim propisima. Evidencija nabave se vodi na Obrascu ERB iz Priloga 5 ovoga Pravilnika koji je njegov sastavni dio i
3. potvrda Porezne uprave da korisnik prava nema nenamirenih dospjelih obveza s naslova javnih davanja, ne starija od 30 dana.
(2) Carinska uprava po službenoj dužnosti utvrđuje da li korisnik prava ima nenamirenih dospjelih obveza s naslova javnih davanja čije je utvrđivanje, naplata i nadzor u nadležnosti Carinske uprave, uključujući i novčane kazne izrečene pravomoćnim i izvršnim rješenjem o prekršaju iz nadležnosti Carinske uprave.
(3) Korisnik prava je dužan voditi i čuvati evidenciju potrošnje (sa svim pripadajućim računima u originalu ili preslici) iz ovoga članka te ju u svakom trenutku predočiti na zahtjev carinskih službenika ili drugih nadležnih tijela.
Zahtjev za upis u registar korisnika povrata
Članak 17.
(1) Zahtjev za upis u registar korisnika povrata podnosi se carinskom uredu nadležnom prema sjedištu, odnosno prebivalištu korisnika prava. Zahtjev za upis u registar korisnika povrata se podnosi u tri primjerka na Obrascu PUR-RIBA iz Priloga 6 ovoga Pravilnika koji je njegov sastavni dio.
(2) Zahtjev za upis u registar korisnika povrata podnosi se za svaku kalendarsku godinu.
(3) Uz zahtjev za upis u registar korisnika povrata se prilaže:
1. preslika izvoda iz sudskoga, obrtnog ili drugog registra iz kojega je razvidna registrirana djelatnost ribolova ne starijeg od 6 mjeseci
2. preslika upisnog lista za plovilo
3. preslika rješenja ministarstva nadležnog za ribarstvo kojim se utvrđuje godišnja kvota potrošnje bezolovnog motornog benzina i
4. potvrda Porezne uprave da korisnik prava nema nenamirenih dospjelih obveza s naslova javnih davanja, ne starija od 30 dana.
(4) Korisnik prava može biti upisan u registar korisnika povrata ako nema nenamirenih dospjelih obveza s naslova javnih davanja čije je utvrđivanje, naplata i nadzor u nadležnosti Carinske uprave, uključujući i novčane kazne izrečene pravomoćnim i izvršnim rješenjem o prekršaju iz nadležnosti Carinske uprave.
(5) Ako korisnik prava udovoljava uvjetima za upis u registar korisnika povrata nadležni carinski ured odlučuje o registraciji u skraćenom postupku