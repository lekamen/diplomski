 vrijednosti (1200/100.- po 2.-).
Prvenstveno, iz navedenog činjeničnog stanja koje proizlazi iz spisa sud je utvrdio kako se u konkretnom slučaju radi o preporučenoj pošiljci u smislu navedenih odredbi Svjetske poštanske unije, čija vrijednost je osigurana.
Kako se u konkretnom slučaju radi o preporučenoj pošiljci, naslovljenoj na adresu odvjetničkoga ureda tužitelja u Vinkovcima, Vladimira Nazora 15, poštar koji je izvršio dostavu premetne pošiljke nije bio ovlašten istu dostaviti nekoj drugoj osobi, za koju nije nesporno utvrdio da li je ta osoba djelatnik odvjetničkoga ureda tužitelja. Pri tome je potrebno naglasiti kako je tijekom ovog upravnog spora, kao nesporna, utvrđena činjenica da supruga tužitelja nije djelatnica odvjetničkog ureda tužitelja.
Budući da je tijekom rješavanja ove upravne stvari nesporno utvrđeno kako predmetna preporučena pošiljka nije uručena osobi koja je na istoj naslovljena, tužitelj niti nije bio u stvarnoj mogućnosti, u smislu citiranoga članka 54. stavka 2. Zakona o poštanskim uslugama, izjaviti prigovor odmah pri uručenju poštanske pošiljke, odnosno pravo stanje stvari nije moglo biti utvrđeno pri uručenju predmetne poštanske pošiljke zbog nedostatka aktivne legitimacije osobi kojoj je pismeno uručeno. S tim u svezi je potrebno naglasiti kako je tuženik u osporavanoj odluci prihvatio stajalište Hrvatske pošte da je tužitelj izjavio naknadni prigovor i da se zbog toga nije provodio odgovarajući postupak, a poradi utvrđenja činjeničnog stanja u pogledu oštećenja koverte, odnosno umanjenja sadržaja pošiljke. Naime, tuženik je stajališta kako su predmetni prigovori trebali biti izjavljeni i potkrijepljeni dokazima, odmah, prilikom uručenja same pošiljke.
Međutim, ovakvo stajalište sud ne prihvaća, već suprotno navedenom, smatra da je prigovor tužitelja izjavljen pravodobno, a ne naknadno i to sve iz razloga jer je tužitelj prigovor izjavio, odmah po saznanju da pošiljka ne sadržava odgovarajući sadržaj. Ukoliko bi se prihvatilo stajalište Hrvatske pošte, odnosno tuženika da je u konkretnom slučaju prigovor trebalo izjaviti odmah prilikom uručenja pošiljke, tada bi se zauzelo stajalište, kako je takav prigovor trebala izjaviti supruga tužitelja, a koja po mišljenje ovoga suda, nije aktivno legitimirana za podnošenja takvog prigovora, uzimajući u obzir da pošiljka istoj nije niti trebala biti uručena.
K tome, za naglasiti je kako je u provedenom postupku utvrđeno kako se radi o pošiljci s osiguranom vrijednosti na iznos od 1.200,00 €, a o čemu je također saznanja imala Hrvatska pošta, što je vidljivo iz dokaza u spisu te je prilikom dostave takve pošiljke, o istome trebalo voditi računa, a što nije učinjeno, već je ista pošiljka dostavljena kao obična pošiljka, što je pogrešno i koju činjenicu ne dovodi u dvojbu niti priložena dostavnica u spisu.
Zbog navedenih nepravilnosti, sud smatra kako tuženik predmetni spor nije riješio u smislu odredbe članka 55. stavka 3. Zakona o poštanskim uslugama na transparentan, objektivan i nediskriminirajući način, odnosno nije potpuno i pravilno utvrdio činjenično stanje smisleno članku 55. stavku 6. Zakona o poštanskim uslugama.
U ponovljenom postupku tuženik će ponovno odlučiti o predmetnom zahtjevu za rješavanje spora tužitelja, uvažavajući činjenicu kako predmetnu preporučena pošiljka, čija je vrijednost osigurana, nije uručena osobno tužitelju kao osobi na koju je ista bila naslovljena.
Pri tome je tuženik vezan pravnim shvaćanjem i primjedbama suda u smislu članka 81. stavka 2. Zakona o upravnim sporovima.
S obzirom na navedeno, a na temelju članka 58. stavka 1. Zakona o upravnim sporovima sud je odlučio kao u izreci presude.
Poslovni broj: 2 UsI-1299/15-9
Osijek, 19. siječnja 2016.
Sudac Berislav Babić, v. r.
