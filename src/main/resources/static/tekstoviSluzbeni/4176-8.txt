 odredbi Zakona o izmjenama i dopunama Zakona o sprječavanju sukoba interesa u obnašanju javnih dužnosti ('Narodne novine', br. 92/10.), članstvo dužnosnika u nadzornom odboru predmetnog trgovačkog društva nije bilo protivno propisima kojima se uređuju pitanja sukoba interesa.«
Drugim riječima, Povjerenstvo je ocijenilo zakonitim članstvo podnositelja u NO Brijuni do stupanja na snagu ZoSSI-ja:26/11 (to jest do 10. ožujka 2011.).
Drugo, Povjerenstvo je u osporenoj odluci višekratno ponovilo sljedeće (i jedino pravno relevantno) stajalište:
»... stupanjem na snagu ZSSI-a, zabrana članstva dužnosnika u nadzornim odborima trgovačkih društava propisana je beziznimno.«
»Povjerenstvo tumači da se zabrana članstva dužnosnika u nadzornim odborima trgovačkih društava propisana člankom 14. stavkom 2. ZSSI-a primjenjuje beziznimno odnosno bez obzira da li je trgovačko društvo proglašeno pravnom osobom od posebnog interesa za Republiku Hrvatsku ili jedinicu lokalne odnosno područne (regionalne) samouprave.«
»... nakon stupanja ZSSI-a na snagu, ... u odnosu na zabranu članstva dužnosnika u upravnim tijelima i nadzornim odborima trgovačkih društava nikakve iznimke više nisu dopuštene nit moguće neovisno o tome da li je trgovačko društvo utvrđeno pravnom osobom od posebnog interesa.«
Na kraju je dano zaključno utvrđenje Povjerenstva, kako slijedi:
»Na temelju zaprimljenog očitovanja i dokumentacije, Povjerenstvo je u provedenom postupku nedvojbeno utvrdilo da je dužnosnik istovremeno uz obnašanje dužnosti gradonačelnika Grada Pule – Pola obavljao funkciju člana Nadzornog odbora trgovačkog društva BRIJUNI RIVIJERA d.o.o., čime je u razdoblju od stupanja ZSSI-a na snagu odnosno od ožujka 2011. g. do lipnja 2014. g. počinio povredu članka 14. stavka 1. ZSSI-a.«
37. Za obrazloženje točke II. izreke osporene odluke Povjerenstva (koja se odnosi na kaznu) v. točku 52. obrazloženja ove odluke.
4) Tužba podnositelja i upravni spor pred Upravnim sudom u Rijeci
38. Podnositelj je protiv odluke Povjerenstva podnio tužbu Upravnom sudu u Rijeci.
39. Povjerenstvo je dostavilo Upravnom sudu u Rijeci opsežan odgovor na podnositeljevu tužbu aktom broj: 711-I-801-P-48-14/15-11-1 od 4. svibnja 2015. Taj odgovor bio je znatno opširniji od obrazloženja same osporene odluke. Sadržavao je sve što sadržava i osporena odluka, ali i niz drugih stajališta i tvrdnji tuženog tijela koji u odluci nisu bili sadržani. Neki od njih navode se na odgovarajućim mjestima u obrazloženju ove odluke.
40. Rasprava na Upravnom sudu u Rijeci održana je 9. lipnja 2015. Na njoj nisu bili prisutni ni tužitelj ni tuženi.
Na toj je raspravi Upravni sud u Rijeci odbio prijedlog tužitelja da bude saslušan kao stranka »uzevši u obzir da izvođenje tog dokaza nije nužno za rješavanje ovog spora«. Na toj je raspravi nadležni sud donio i objavio osporenu presudu.
41. Upravni sud u Rijeci odbio je podnositeljev tužbeni zahtjev za poništenje osporene odluke Povjerenstva utvrđujući da je odluka zakonita jer je riječ o »striktnoj« odredbi ZoSSI-ja:26/11-126/12:
»Među striktnim normama ZSSI su i one kojima su dužnosnicima izrijekom postavljene određene zabrane i ograničenja (npr. čl. 7. i čl. 14). Objektivno postojanje spomenutih ponašanja i situacija zakonodavac je, dakle, imperativno vezao uz postojanje sukoba interesa, neovisno o subjektivnim elementima pojedinog slučaja, pa u odnosu na slučajeve obuhvaćene takvim normama nije potrebno niti dopušteno dodatno ocjenjivati nalazi li se dužnosnik u sukobu interesa, neovisno o razlozima kojima pojedini dužnosnik nastoji relativizirati neku od imperativnih zakonskih odredbi.
U takve norme pripada i članak 14. ZSSI, kojim je propisano, između ostalog, da dužnosnici ne mogu biti članovi upravnih tijela i nadzornih odbora trgovačkih društava, ... (st. 1.) (...)
(...) Neovisno o tehnici pravne interpretacije koja se primijeni, tako stipulirana odredba, sagledana u kontekstu cjelovitoga normativnog sustava ZSSI i njegovih prethodno iznesenih bitnih obilježja,