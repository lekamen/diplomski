3 08.01.2016 Pravilnik o postupku izbora radničkog vijeća
MINISTARSTVO RADA I MIROVINSKOGA SUSTAVA
21
Na temelju članka 146. stavka 3. Zakona o radu (»Narodne novine«, broj 93/14) ministar rada i mirovinskoga sustava donosi
PRAVILNIK
O POSTUPKU IZBORA RADNIČKOG VIJEĆA
Predmet pravilnika
Članak 1.
(1) Ovim se Pravilnikom uređuje:
1) utemeljenje prvoga radničkog vijeća,
2) raspisivanje prvih, redovitih i izvanrednih izbora za radničko vijeće,
3) donošenje odluke o provođenju izbora,
4) lista kandidata za članove radničkog vijeća,
5) način imenovanja i dužnosti izbornog odbora i biračkog odbora,
6) obveze poslodavca u postupku izbora radničkog vijeća,
7) utvrđivanje i objava popisa birača,
8) glasački listić,
9) način glasovanja za radničko vijeće,
10) rad izbornog odbora,
11) provođenje izbora,
12) utvrđivanje i objavljivanje rezultata izbora za radničko vijeće,
13) provođenje izbora za radnička vijeća organizacijskih jedinica i utemeljenje glavnog radničkog vijeća.
(2) Ovim Pravilnikom se propisuju obveznici, rokovi i način dostave podataka o izabranim radničkim vijećima.
(3) Izrazi koji se koriste u ovom Pravilniku, a imaju rodno značenje, koriste se neutralno i odnose se jednako na muški i ženski rod.
Utemeljenje prvoga radničkog vijeća
Članak 2.
(1) Prijedlog za utemeljenje prvoga radničkog vijeća mogu podnijeti u pisanom obliku sindikati koji kod poslodavca imaju svoje članove ili najmanje dvadeset posto radnika zaposlenih kod poslodavca (u daljnjem tekstu: predlagatelj).
(2) Kada je predlagatelj iz stavka 1. ovoga Pravilnika skupina radnika, prijedlog mora sadržavati imena, prezimena, osobne identifikacijske brojeve i potpise tih radnika.
(3) Prijedlog za utemeljenje prvoga radničkog vijeća predlagatelj je dužan dostaviti sindikatima koji imaju svoje članove zaposlene kod poslodavca i poslodavcu koji je dostavljeni prijedlog dužan objaviti na svim oglasnim mjestima.
(4) Prijedlog sadrži obavijest da predlagatelj liste kandidata iz članka 8. stavak 1. ovoga Pravilnika, mora na skupu radnika predložiti svog člana i njegovog zamjenika u izbornom odboru, iz redova radnika zaposlenih kod poslodavca ili u organizacijskoj jedinici poslodavca.
(5) Prijedlog sadrži i obavijest da je svaka skupina radnika koja nije ujedno i predlagatelj iz stavka 1. ovoga članka, dužna uz prijedlog svog člana i zamjenika u izborni odbor, istodobno podnijeti i popis radnika s njihovim imenima, prezimenima i potpisom.
(6) U ime predlagatelja iz stavka 1. ovoga članka, njegov potpisnik je ovlašten sazvati skup radnika radi utvrđivanja uvjeta za utemeljenje radničkog vijeća i imenovanja izbornog odbora propisanih ovim Pravilnikom, a koji ne može biti sazvan u razdoblju kraćem od petnaest dana od dana objave prijedloga za utemeljenje radničkog vijeća.
(7) Skup radnika saziva se na mjestu rada na kojemu je moguće okupiti najveći broj radnika, a predlagatelj je dužan savjetovati se s poslodavcem o vremenu održavanja skupa radnika, vodeći pri tome računa da se time ne šteti djelotvornosti poslovanja poslodavca.
(8) Odluka o sazivanju skupa radnika objavljuje se na svim oglasnim mjestima poslodavca najmanje osam radnih dana prije dana održavanja skupa.
(9) Na skupu radnika iz stavka 6. ovoga članka, kojem predsjedava potpisnik predlagatelja, utvrđuju se uvjeti za utemeljenje radničkog vijeća i imenuje se izborni odbor.
(10) Na skupu iz stavka 9. ovoga članka sastavlja se zapisnik, kojeg potpisuje potpisnik predlagatelja i objavljuje ga na svim oglasnim mjestima poslodavca.
(11) Član izbornog odbora imenovan od strane predlagatelja saziva prvu sjednicu izbornog odbora.
(12) Odluku o provođenju izbora za prvo radničko vijeće donosi izborni odbor, u roku od pet radnih dana od dana imenovanja na skupu radnika.
Raspisivanje redovitih izbora za radničko vijeće
Članak 3.
(1) Radničko vijeće odluku o raspisivanju redovitih izbora za radničko vijeće, mora donijeti najkasnije pet tjedana prije isteka svog izbornog razdoblja, a koju objavljuje na svim oglasnim mjestima