 zatvora, te ga rješenjem produljiti ili ukinuti. Žalba protiv ovog rješenja ne zadržava njegovo izvršenje. ...
(...)«
Za članak 484. stavak 3. ZKP-a/08 v. točku 18. obrazloženja ove odluke.
V. OCJENA USTAVNOG SUDA
31. Ustavni sud u ovom ustavnosudskom postupku ispituje prigovore podnositelja o navodnim povredama njegovih ustavnih prava do kojih je došlo tako što mu je Vrhovni sud, primjenjujući članak 484. stavak 3. ZKP-a/08, produljio istražni zatvor pozivajući se na opasnost da će podnositelj pobjeći radi izbjegavanja kaznenopravne odgovornosti (članak 123. stavak 1. točka 1. ZKP-a/08). Ti se prigovori podnositelja u ovom postupku u prvom redu razmatraju s proceduralnog aspekta eventualne povrede ustavnog i konvencijskog prava na slobodu, kao temeljnog ljudskog prava.
1) Ustavni i konvencijski okviri
32. Ustav sadržava načelo nepovredivosti slobode čovjeka, koja se može ograničiti samo pod uvjetima propisanim Ustavom. Članak 22. Ustava glasi:
»Članak 22.
Čovjekova je sloboda i osobnost nepovrediva.
Nikomu se ne smije oduzeti ili ograničiti sloboda, osim kada je to određeno zakonom, o čemu odlučuje sud.«
Pravo na slobodu zajamčeno je i člankom 5. Konvencije, koje se može ograničiti samo pod uvjetima i u slučajevima propisanim Konvencijom. Opće odredbe članka 5. stavka 1. Konvencije propisuju:
»Članak 5.
PRAVO NA SLOBODU I SIGURNOST
1. Svatko ima pravo na slobodu i na osobu sigurnost. Nitko se ne smije lišiti slobode, osim u sljedećim slučajevima i u postupku propisanom zakonom:
(...)«
Članak 22. Ustava i opće odredbe članka 5. stavka 1. Konvencije međusobno su usporedive. Oba članka pružaju zaštitu od trenutka uhićenja osobe, pa sve do njezina oslobađanja ili do završne pravomoćne sudske presude kojom se osoba osuđuje na kaznu zatvora.
33. Članak 5. Konvencije dalje razlikuje pritvaranje prije i nakon prvostupanjske presude kojom je optuženik proglašen krivim i izriče mu se kazna zatvora kao najteža kaznenopravna sankcija. Za razliku od Konvencije, Ustav ne sadržava usporedivu odredbu, budući da uređenje pojedinih slučajeva dopuštenog oduzimanja slobode prepušta zakonodavcu (v. članak 22. stavak 2. Ustava u točki 32. obrazloženja ove odluke).
Neovisno o tome, mjerodavne odredbe domaćeg zakonodavstva moraju se tumačiti u skladu s praksom Europskog suda za ljudska prava (u daljnjem tekstu: ESLJP) vezanom uz primjenu članka 5. stavka 1. Konvencije. Budući da je u slučaju koji se razmatra u ovom ustavnosudskom postupku prvostupanjska kaznena presuda u cijelosti ukinuta i da je prvostupanjski kazneni postupak ponovo u tijeku, u ovom se predmetu više ne primjenjuju odredbe članka 5. stavka 1. Konvencije o pritvaranju poslije osuđujuće presude kojom je izrečena kazna zatvora jer ta presuda pravno više ne postoji. To istovremeno znači da više nisu primjenjive ni odredbe o pritvaranju odnosno jamstva iz članka 5. stavka 1. točke a) Konvencije (»ako je zatvoren u skladu sa zakonom nakon presude nadležnog suda«), već ponovo jamstva iz članka 5. stavka 1. točke c) u vezi sa stavkom 3. Konvencije. Drugim riječima, istražni zatvor podnositelja više ne može biti obligatoran jer se primjenjuju opće odredbe o pritvaranju koje vrijede za prethodni i glavni stadij kaznenog postupka, kao i procesna jamstva koja pritvorenik ima prije prvostupanjske kaznene presude. Mjerodavne odredbe Konvencije glase:
»Članak 5.
PRAVO NA SLOBODU I SIGURNOST
1. ... Nitko se ne smije lišiti slobode, osim u sljedećim slučajevima i u postupku propisanom zakonom:
(...)
c) ako je zakonito uhićen ili pritvoren radi dovođenja nadležnoj sudbenoj vlasti kad postoji osnovana sumnja da je počinio kazneno djelo ili kad je razumno vjerovati da je to nužno radi sprječavanja izvršenja kaznenog djela ili bijega nakon njegova počinjenja;
(...)
3. Svatko uhićen ili pritvoren u uvjetima predviđenim stavkom 1.c) ovoga članka mora se u najkraćem roku izvesti pred suca, ili pred drugo zakonom određeno tijelo sudbene vlasti, i ima pravo u razumnom roku biti suđen ili pušten na slobodu 