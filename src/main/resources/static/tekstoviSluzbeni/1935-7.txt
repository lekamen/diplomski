 mogućnosti predujmiti troškove postupka, a nema imovine, može se osloboditi obveze uplate predujma na način i uz pretpostavke propisane posebnim propisom kojim se uređuje besplatna pravna pomoć.
(4) Svaki vjerovnik snosi svoje troškove postupka.
Zastoj postupka
Članak 46.
(1) Potrošač i vjerovnici mogu suglasno prije donošenja rješenja o otvaranju postupka stečaja potrošača, zatražiti od suda zastoj postupka radi pokušaja sklapanja sporazuma.
(2) Zastoj iz stavka 1. ovoga članka može trajati najdulje tri mjeseca.
(3) Nakon isteka roka iz stavka 2. ovoga članka sud će nastaviti postupak po službenoj dužnosti.
Pripremno ročište
Članak 47.
(1) Prije donošenja odluke o otvaranju postupka stečaja potrošača sud će zakazati pripremno ročište na kojem će se raspravljati i glasovati o planu ispunjenja obveza.
(2) Sud može odgoditi pripremno ročište samo jednom, ako ocijeni da je to potrebno radi zaštite interesa stranaka ili u slučaju iz članka 50. stavka 3. ovoga Zakona.
Poziv za pripremno ročište
Članak 48.
(1) Poziv za pripremno ročište objavljuje se na mrežnoj stranici e-oglasna ploča sudova zajedno s popisom imovine i obveza i planom ispunjenja obveza. U objavi će biti istaknuto da svatko može obaviti uvid u popis imovine i obveza i plan ispunjenja obveza u pisarnici nadležnog suda.
(2) Vrijeme između objave poziva za pripremno ročište i pripremnog ročišta ne može biti kraće od 60 dana.
(3) Poziv za pripremno ročište sadržava poziv vjerovnicima da se očituju na plan ispunjenja obveza u roku od 30 dana od objave poziva za pripremno ročište na mrežnoj stranici e-oglasna ploča sudova.
(4) Vjerovnici čije tražbine nisu sadržane u popisu imovine i obveza niti su pri izradi plana ispunjenja obveza uzete u obzir mogu zahtijevati njihovo namirenje samo ako su u roku od 30 dana od objave poziva za pripremno ročište podnijele zahtjev za dopunu ili izmjenu popisa. U pozivu za pripremno ročište sud će upozoriti na pravne posljedice koje će nastupiti zbog propuštanja roka za podnošenje zahtjeva za dopunu ili izmjenu popisa.
Tijek ročišta
Članak 49.
(1) Pripremno ročište započinje razmatranjem plana ispunjenja obveza.
(2) Plan ispunjenja obveza može se na prijedlog pojedinih vjerovnika ili potrošača dopuniti ili izmijeniti.
(3) Svaki vjerovnik ima pravo zahtijevati provjeru i dopunu svih tražbina sadržanih u popisu imovine i obveza, pri čemu potrošač ima pravo zahtijevati provjeru svih tražbina koje se naknadno unose u plan na prijedlog vjerovnika.
(4) Ako potrošač ili koji od vjerovnika ospori tražbinu vjerovnika, smatrat će se da plan ispunjenja obveza nije prihvaćen.
Prihvaćanje plana
Članak 50.
(1) Ako se vjerovnik u roku od 30 dana od objave poziva za pripremno ročište nije izjasnio o planu ispunjenja obveza, smatra se da je dao svoj pristanak na plan.
(2) Ako nijedan vjerovnik nije uskratio pristanak na plan ispunjenja obveza, smatra se da je plan prihvaćen.
(3) Ako je koji od vjerovnika uskratio pristanak na plan ispunjenja obveza, potrošač može izmijeniti plan ispunjenja obveza u roku koji odredi sud. U tom slučaju sud će odgoditi pripremno ročište i ponoviti poziv za pripremno ročište u skladu s člankom 47. ovoga Zakona.
(4) Prihvaćeni plan unosi se u zapisnik i ima učinak sudske nagodbe.
Zabrana opstrukcije plana
Članak 51.
(1) Ako svi vjerovnici ne daju svoj pristanak na plan ispunjenja obveza, sud svojom odlukom može nadomjestiti nedostajući pristanak vjerovnika:
– ako je većina svih vjerovnika prihvatila plan ispunjenja obveza
– ako zbroj tražbina vjerovnika koji su dali svoj pristanak prelazi polovinu ukupnih tražbina i
– ako se vjerovnik koji je uskratio pristanak planom ispunjenja obveza ne dovodi u (ekonomski) lošiji položaj od onoga u kojem bi bio u slučaju otvaranja postupka stečaja potrošača i oslobođenja od preostalih obveza.
(2) Sud će odluku iz stavka 1. ovoga članaka donijeti nakon što omogući očitovanje vjerovnicima koji su uskratili pristanak na plan ispunjenja obveza.
(3) Ako je u planu sadržan i pravni položaj