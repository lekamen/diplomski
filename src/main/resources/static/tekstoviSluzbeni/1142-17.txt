 tu nema neke posebno ustaljene prakse. Marina Dalmacija i Marina Borik su, očito na vlastitu štetu, pogriješili jer nisu detaljno proučavali zaprimljene zapisnike, ali iz toga nikako ne može proizići zaključak da su na zapisnik pristali, odnosno da su smatrali da zapisnik odgovara stanju sa sjednice. Marina Šibenik zapisnik nije ni vidjela prije pokretanja predmetnog postupka.
Marina Šibenik, Marina Dalmacija i Marina Borik nadalje navode kako Agencija neosnovano dovodi u vezu sadržaj zapisnika sa sjednice Udruženja od 25. listopada 2012, sa zapisnikom sa sjednice od 19. ožujka 2013., posebice jer prvo navodi kako razmjena informacija o trenutnim cijenama sa sjednice od 19. ožujka 2013. sama po sebi nije sporna, ali onda paušalno zaključuje da ipak i takva dozvoljena razmjena informacija ukazuje na to da Udruženje inače raspravlja o cijenama na nedopušten način (o budućim cijenama). Iz zapisnika sa sjednice Udruženja proizlazi kako je Udruženje provelo anketu među svim svojim članicama, a ne samo strankama u ovom postupku, te da iz ankete proizlazi kako je veći dio marina podigao cijene svojih usluga za cca 3 – 6 %. Navedeno ukazuje da nisu sve marine podigle cijene na identičan način, te da sudionici sjednice iz listopada 2012. uopće nisu raspravljali o svojim aktualnim cijenama, nego o anketi provedenoj među svim članicama. Notorna je činjenica da se često povećanje cijena, u mnogim industrijama veže za stopu inflacije. U djelatnosti marina u kojima jedni imaju cjenike od siječnja do prosinca, a drugi od travnja do ožujka, sporazum o cijenama nema smisla ako to povećanje nije točno određeno i ako se ne odredi o kojoj stopi inflacije se govori. U konkretnom slučaju sporna rečenica iz zapisnika samo paušalno navodi stopu inflacije. Također, Agencija je u svojim analizama cijena vezova primijenila pogrešnu stopu inflacije, a iz analiziranih podataka je donijela pogrešne zaključke, jer iz podataka prikazanih u Obavijesti o preliminarno utvrđenim činjenicama proizlazi kako većina marina podigla cijene preko godišnje stope inflacije. Analiza Agencije koja uključuje samo tri kategorije vezova (10, 12 i 14 metara) nije potpuna te ne može poslužiti kao adekvatan pokazatelj cjenovne politike marina, a u odnosu na Marinu Šibenik, koja za razliku od ostalih marina cijene utvrđuje na način da se površina plovila množi s prethodno ustanovljenim koeficijentom za različito trajanje korištenja veza, uopće nije primjenjiva. Neshvatljivo je da Agencija temelji svoju odluku u ovom postupku o postojanju kartela kao najteže povrede tržišnog natjecanja na zaključcima kao što su: cijene su se »kretale oko postotka inflacije« ili marine su podigle cijene »za iznose koji približno odgovaraju iznosu inflacije«, pri čemu to »približno« u nekim slučajevima znači razliku i za više od 3 postotna boda.
Nadalje, Marina Šibenik, Marina Dalmacija i Marina Borik navode kako je Agencija u predmetu klase: UP/I 034-03/13-01/013 koji se vodio protiv Dukata d.d., Vindije d.d., Leda d.d. i drugih, utvrdila da nije bilo zabranjenog sporazuma iako se na na (barem) dvije sjednice se razgovaralo o cijenama, štoviše na prvoj su se konkurenti izravno dogovorili i fiksirali konkretnu otkupnu cijenu mlijeka, ali to nije bilo dovoljno za ocjenu navedenog ponašanja kao zabranjenog sporazuma, dok je u slučaju marina zapisnik jedne sjednice s punom benignijim komentarom bio dovoljan za utvrđenje povrede i ograničenja tržišnog natjecanja po cilju, što je pak rezultiralo time da Agencija nije smatrala potrebnim provesti detaljniju analizu pojedinačnih cijena svake marine niti uzeti u obzir konkretne učinke navodnog sporazuma.
Marina Šibenik, Marina Dalmacija i Marina Borik nadalje navode kako presude Suda EU koje u Obavijesti o preliminarno utvrđenim činjenicama u postupku citira Agencija nisu primjenjive na navedene poduzetnike jer sporna sjednica Udruženja nije mogla utjecati na njihovo ponašanje tj. formiranje cijena za sezonu 2013. jer su iste formirane prije te sjednice.