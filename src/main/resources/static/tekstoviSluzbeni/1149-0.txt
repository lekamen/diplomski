59 29.05.2015 Pravilnik o sadržaju, obliku i načinu vođenja evidencije postupanja ribarskih inspektora
MINISTARSTVO POLJOPRIVREDE
1150
Na temelju članka 72. stavka 2. Zakona o morskom ribarstvu (»Narodne novine«, br. 81/13, 14/14 i 152/14) i članka 68.h stavka 2. Zakona o slatkovodnom ribarstvu (»Narodne novine« br. 106/01, 7/03, 174/04, 10/05, 14/14), ministar poljoprivrede donosi
PRAVILNIK
O SADRŽAJU, OBLIKU I NAČINU VOĐENJA EVIDENCIJE POSTUPANJA RIBARSKIH INSPEKTORA
Članak 1.
Ovim se Pravilnikom propisuje sadržaj, oblik i način vođenja evidencije postupanja ribarskih inspektora.
Članak 2.
Evidencija postupanja ribarskih inspektora sadrži podatke o obavljenom inspekcijskom nadzoru (u daljnjem tekstu: nadzor), poduzetim radnjama i izrečenim mjerama tijekom i nakon nadzora te pismenima, a vodi se u elektroničkom obliku (u daljnjem tekstu: e-inspektor).
Članak 3.
Podaci iz e-inspektora vode se kao službene evidencije i unose se u aplikaciju Ministarstva (e-inspektor) na način utvrđen uputom za korištenje aplikacije.
Članak 4.
E-inspektor najmanje sadrži podatke o:
– obavljenim nadzorima,
– nazivu, sjedištu i vrsti subjekta nadzora,
– oznaci spisa predmeta prema propisima o uredskom poslovanju,
– vremenu početka i završetka nadzora,
– predmetu nadzora,
– izrečenim mjerama,
– postupanje po utvrđenom činjeničnom stanju (rješenja, optužni prijedlog, kaznena prijava i drugi akti),
– pravomoćno izrečenim prekršajnopravnim i kaznenopravnim sankcijama.
Članak 5.
(1) Podatke iz članka 4. ovoga Pravilnika upisuju ribarski inspektori za nadzore koje su obavili i odgovorni su za točnost unesenih podataka.
(2) Podatke iz članka 4. ovoga Pravilnika ribarski inspektori obvezani su upisati odmah ili u najkraćem mogućem roku nakon obavljenog nadzora ili druge aktivnosti u provedbi inspekcijskog postupka.
(3) Pismena, koja sadržava aplikacija iz članka 2. ovoga Pravilnika, ribarski inspektori obvezni su skenirati i pohraniti.
(4) Odluke pravomoćno izrečenih prekršajnopravnih i kaznenopravnih sankcija, ribarski inspektor obavezan je skenirati i pohraniti.
Članak 6.
(1) Pristup e-inspektoru omogućen je internetskom vezom.
(2) U slučaju da nije moguće uspostaviti internetsku vezu, ribarski inspektor dužan je rezervirati klasu i urudžbeni broj predmeta SMS-om, popuniti kontrolnu listu u papirnatom obliku te nakon dolaska u ured popuniti kontrolnu listu u elektronskom obliku.
Članak 7.
(1) Državni službenici nadređeni ribarskim inspektorima imaju pristup svim podacima iz e-inspektora.
(2) Iznimno od stavka 1. ovoga članka, ministar može ovlastiti drugog državnog službenika za pristup podacima iz e-inspektora.
Članak 8.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/15-01/44 Urbroj: 525-13/1442-15-2 Zagreb, 21. svibnja 2015.
Ministar Tihomir Jakovina, v. r.
