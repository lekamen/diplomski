33 15.04.2016 Odluka o obustavi postupka sanacije Opće županijske bolnice Vukovar i bolnice hrvatskih veterana
VLADA REPUBLIKE HRVATSKE
905
Na temelju članka 9.a stavka 1. Zakona o sanaciji javnih ustanova (»Narodne novine«, br. 136/12, 151/14 i 27/16), Vlada Republike Hrvatske je na sjednici održanoj 6. travnja 2016. godine donijela
ODLUKU
O OBUSTAVI POSTUPKA SANACIJE OPĆE ŽUPANIJSKE BOLNICE VUKOVAR I BOLNICE HRVATSKIH VETERANA
I.
Ovom Odlukom obustavlja se postupak sanacije javne ustanove u zdravstvu (u daljnjem tekstu: zdravstvena ustanova) – Opće županijske bolnice Vukovar i bolnice hrvatskih veterana, kojoj je osnivač Vukovarsko-srijemska županija.
Odluka o obustavi postupka sanacije iz stavka 1. ove točke donosi se na prijedlog ministarstva nadležnog za zdravstvo, koje je utvrdilo da postupak sanacije nije postigao očekivane rezultate, odnosno da daljnje provođenje postupka sanacije nije svrsishodno.
II.
Provođenje sanacije zdravstvene ustanove iz točke I. stavka 1. ove Odluke utvrdila je Vlada Republike Hrvatske Odlukom o sanaciji Opće županijske bolnice Vukovar (»Narodne novine«, broj 48/13).
III.
Danom stupanja na snagu ove Odluke prestaje mirovanje prava osnivača zdravstvene ustanove Opće županijske bolnice Vukovar i bolnice hrvatskih veterana, te se osnivačka prava vraćaju osnivaču Vukovarsko-srijemskoj županiji.
IV.
Prava i obveze između ministarstva nadležnog za zdravstvo, Vukovarsko-srijemske županije i Opće županijske bolnice Vukovar i bolnice hrvatskih veterana utvrdit će se posebnim sporazumom.
V.
Najkasnije u roku od 15 dana od dana stupanja na snagu ove Odluke osnivač zdravstvene ustanove imenovat će članove Upravnog vijeća Opće županijske bolnice Vukovar i bolnice hrvatskih veterana, sukladno posebnom propisu.
VI.
Danom stupanja na snagu ove Odluke prestaje važiti Odluka o sanaciji Opće županijske bolnice Vukovar (»Narodne novine«, broj 48/13).
VII.
Ova Odluka stupa na snagu prvoga dana od dana objave u »Narodnim novinama«.
Klasa: 022-03/16-04/66
Urbroj: 50301-04/04-16-23
Zagreb, 6. travnja 2016.
Predsjednik Tihomir Orešković, v. r.
