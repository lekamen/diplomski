31 18.03.2015 Rješenje Ustavnog suda Republike Hrvatske broj: U-I-6264/214 od 4. ožujka 2015.
USTAVNI SUD REPUBLIKE HRVATSKE
645
Ustavni sud Republike Hrvatske, u sastavu Jasna Omejec, predsjednica te suci Mato Arlović, Marko Babić, Snježana Bagić, Davor Krapac, Ivan Matija, Antun Palarić, Aldo Radolović, Duška Šarin i Miroslav Šeparović, rješavajući o prijedlogu za pokretanje postupka za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 4. ožujka 2015. donio je
RJEŠENJE
I. Ne prihvaća se prijedlog za pokretanje postupka za ocjenu suglasnosti s Ustavom članka 50. stavka 1. Zakona o cestama (»Narodne novine« broj 84/11., 22/13., 54/13., 148/13. i 92/14.).
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Prijedlog za pokretanje postupka za ocjenu suglasnosti s Ustavom članka 50. stavka 1. Zakona o cestama (»Narodne novine« broj 84/11., 22/13., 54/13., 148/13. i 92/14., u daljnjem tekstu: ZoCes) podnio je Damir Jelušić iz Kraljevice (u daljnjem tekstu: predlagatelj).
Predlagatelj je istodobno predložio donošenje rješenja o privremenoj obustavi izvršenja pojedinačnih akata ili radnji koje se poduzimaju na osnovi osporene zakonske odredbe, u smislu članka 45. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon).
2. ZoCes je donesen na sjednici Hrvatskog sabora 8. srpnja 2011., objavljen je u »Narodnim novinama« broj 84 od 20. srpnja 2011. te je na temelju članka 143. stupio na snagu 28. srpnja 2011. (izuzev članka 9. stavka 1. podstavka 8. i stavka 3., članaka 10. do 15. i članaka 63. do 72., čije je stupanje na snagu bilo određeno danom pristupanja Republike Hrvatske Europskoj uniji, to jest 1. srpnja 2013.).
ZoCes je nakon toga mijenjan odnosno dopunjavan četiri puta i to:
– Zakonom o dopuni ZoCes-a (»Narodne novine« broj 22/13.);
– Zakonom o izmjenama i dopunama ZoCes-a (»Narodne novine« broj 54/13.);
– Zakonom o izmjeni i dopuni ZoCes-a (»Narodne novine« broj 148/13.);
– Zakonom o izmjenama i dopunama ZoCes-a (»Narodne novine« broj 92/14.).
3. Članak 50. ZoCes-a, čiji se stavak 1. osporava prijedlogom, do dana donošenja ovog rješenja nije mijenjan odnosno dopunjavan, a u cjelini glasi (osporeni stavak 1. istaknuo Ustavni sud):
»Naknada štete od divljači
Članak 50.
(1) Za štetu trećim osobama nastalu na javnoj cesti zbog naleta na divljač odgovara se po osnovi krivnje.
(2) Pravna osoba koja upravlja javnom cestom, odnosno koncesionar odgovara za štetu iz stavka 1. ovoga članka nastalu na javnoj cesti ukoliko javna cesta, na zahtjev osobe koja gospodari lovištem, nije označena prometnom signalizacijom i opremom sukladno posebnim propisima.«
4. Ustavni sud izvršio je uvid u odgovarajući dio obrazloženja konačnog prijedloga ZoCes-a od 26. svibnja 2011. (P.Z.E. 661), koji je Vlada Republike Hrvatske, kao predlagatelj zakona, uputila Hrvatskom saboru.
II. PRIGOVORI PREDLAGATELJA
5. Predlagatelj, u bitnome, smatra da je normiranje odgovornosti za štete počinjene na javnim cestama naletom divljači po načelu krivnje eklatantan primjer normiranja koje je u suprotnosti s načelima pravne sigurnosti, s ustavnim vrednotama jednakosti, poštovanja prava čovjeka i vladavine prava te s ustavnim jamstvom jednakosti svih pred zakonom, to jest s člancima 3. i 5. odnosno s člankom 14. stavkom 2. Ustava te navodi:
»Naime, do predmetnih štetnih događaja dolazi na način da divljač iz lovišta nalazećih uz javne ceste iznenada istrči na iste pred motorna vozila koja se njome kreću u velikim brzinama.
Prema odavno zauzetom pravnom shvaćanju Vrhovnog suda deklariranom u brojnim judikatima divljač se u takvim činjenično – pravnim okolnostima mora smatrati opasnom stvarju za štetu od koje lovoovlaštenik ili lovozakupnik lovišta iz kojeg je istrčala trećima odgovara po načelu kauzaliteta, bez obzira na krivnju.«