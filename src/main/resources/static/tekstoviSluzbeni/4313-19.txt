 2018. godine.
Članak 152.
Poslodavac može svojom odlukom utvrditi povećanje visine iznosa utvrđenih ovim Kolektivnim ugovorom, odnosno utvrditi pojedina materijalna prava radnika, koja nisu predviđena ovim Kolektivnim ugovorom (rekreacija i odmor radnika, osiguranje radnika, stipendiranje djece umrlih radnika, pomoć umirovljenicima, nagradu radnicima za uspješno poslovanje i sl.).
Poslodavac će prije utvrđivanja pojedinih materijalnih prava radnika, a koja nisu predviđena ovim Kolektivnim ugovorom, od sindikata potpisnika ovog Kolektivnog ugovora zatražiti mišljenje te ga izvijestiti o donesenoj odluci.
Članak 153.
Ovaj Kolektivni ugovor bit će javno objavljen u skladu sa Zakonom o radu.
Članak 154.
Stranke ovog Kolektivnog ugovora osnovat će Zajedničku komisiju koja će tumačiti odredbe i pratiti njegovu primjenu.
U Zajedničku komisiju iz prethodnog stavka Udruga poslodavaca Hrvatske elektroprivrede imenuje tri (3) člana, a sindikati isto toliko članova.
Komisija iz stavka 1. ovog članka sastat će se prvi put najkasnije u roku od devedeset dana od dana sklapanja ovog Kolektivnog ugovora.
HEP d.d. sazvat će prvi sastanak Zajedničke komisije na kojem će se konsenzusom donijeti Poslovnik o njezinom radu.
Zajednička komisija iz stavka 1. ovog članka sastajat će se najmanje jednom u tri mjeseca.
Članak 155.
Stranke utvrđuju da je sindikat, koji je stranka ovog Kolektivnog ugovora, prije njegovog potpisivanja poslodavcu predočio dokumente koji mu daju ovlaštenja da bude stranka ovog Kolektivnog ugovora.
Članak 156.
Ovaj Kolektivni ugovor sklopljen je u deset primjeraka, od kojih svaki sindikat zadržava po dva primjerka, Udruga poslodavaca četiri primjerka, dok se dva dostavljaju Ministarstvu rada i mirovinskog sustava Republike Hrvatske.
ZA UDRUGU POSLODAVACA HRVATSKE ELEKTROPRIVREDE: Predsjednik Udruge Perica Jukić, v. r. ZA SINDIKATE: Nezavisni sindikat radnika Hrvatske elektroprivrede – NSRHEP Sonja Mikulić, v. r. Hrvatski elektrogospodarski sindikat – HES Dubravko Čorak, v. r.
