33 24.03.2015 Pravilnik o uvjetima i mjerilima za utvrđivanje sustava kvalitete usluga i radova za certificiranje instalatera obnovljivih izvora energije - solarnih toplinskih sustava
MINISTARSTVO GRADITELJSTVA I PROSTORNOGA UREĐENJA
686
Na temelju članka 33. Zakona o energetskoj učinkovitosti (»Narodne novine«, broj 127/14) ministrica graditeljstva i prostornoga uređenja uz suglasnost ministra nadležnog za energetiku donosi
PRAVILNIK
O UVJETIMA I MJERILIMA ZA UTVRĐIVANJE SUSTAVA KVALITETE USLUGA I RADOVA ZA CERTIFICIRANJE INSTALATERA OBNOVLJIVIH IZVORA ENERGIJE – SOLARNIH TOPLINSKIH SUSTAVA
I. OPĆE ODREDBE
Predmet Pravilnika
Članak 1.
(1) Ovim Pravilnikom propisuje se sustav certificiranja instalatera dijelova zgrade povezanih s energijom u dijelu koji se odnosi na solarne toplinske sustave.
(2) Pravilnikom se propisuju:
– uvjeti i mjerila za certificiranje instalatera solarnih toplinskih sustava,
– stručna sprema i radno iskustvo potrebno za pristupanje Programu izobrazbe,
– sadržaj i način provođenja Programa izobrazbe i provjere znanja te stručno usavršavanje,
– Registar certificiranih instalatera sustava obnovljivih izvora energije u dijelu koji se odnosi na certificirane instalatere solarnih toplinskih sustava,
– Registar Nositelja Programa osposobljavanja za certificirane instalatere solarnih toplinskih sustava,
– uvjeti za izdavanje suglasnosti za provođenje Programa osposobljavanja,
– obveze Nositelja Programa osposobljavanja,
– nadzor nad radom Nositelja Programa osposobljavanja,
– uvjeti i način izdavanja Potvrde za obavljanje radova postavljanja solarnih toplinskih sustava u Republici Hrvatskoj temeljem certifikata izdanog u drugoj državi članici,
– Evidencija fizičkih osoba koje u Republici Hrvatskoj mogu obavljati radove postavljanja solarnih toplinskih sustava temeljem certifikata izdanog u drugoj državi članici.
Svrha Pravilnika
Članak 2.
(1) Svrha ovoga Pravilnika je uspostava cjelovitog sustava certificiranja instalatera za radove postavljanja solarnih toplinskih sustava i Programa osposobljavanja certificiranih instalatera solarnih toplinskih sustava.
(2) Ovim Pravilnikom u zakonodavstvo Republike Hrvatske prenosi se Direktiva 2009/28/EZ Europskog parlamenta i Vijeća od 23. travnja 2009. o poticanju uporabe energije iz obnovljivih izvora te o izmjeni i kasnijem stavljanju izvan snage direktiva 2001/77/EZ i 2003/30/EZ u dijelu koji se odnosi na program certificiranja instalatera solarnih toplinskih sustava.
Pojmovi
Članak 3.
(1) Pojedini pojmovi u smislu ovoga Pravilnika imaju sljedeće značenje:
1. certificirani instalater solarnih toplinskih sustava je fizička osoba kojoj je izdan certifikat za radove postavljanja solarnih toplinskih sustava prema ovom Pravilniku;
2. države članice su države članice Europske unije;
3. Ministarstvo je ministarstvo nadležno za poslove graditeljstva;
4. Nositelj Programa osposobljavanja je pravna osoba kojoj je Ministarstvo izdalo suglasnost za provođenje Programa osposobljavanja certificiranih instalatera solarnih toplinskih sustava;
5. Program izobrazbe je Program izobrazbe za radove postavljanja solarnih toplinskih sustava za certificirane instalatere propisan člankom 26. ovoga Pravilnika;
6. Program osposobljavanja je Programa osposobljavanja certificiranih instalatera solarnih toplinskih sustava koji uključuje Program izobrazbe, provjeru znanja, izdavanje Certifikata i provođenje redovitog stručnog usavršavanja;
7. Registar certificiranih instalatera sustava obnovljivih izvora energije je registar koji sadrži podatke o certificiranim instalaterima fotonaponskih sustava, certificiranim instalaterima solarnih toplinskih sustava, certificiranim instalaterima manjih kotlova i peći na biomasu te certificiranim instalaterima plitkih geotermalnih sustava i dizalica topline. Registar ustrojava i vodi Ministarstvo u elektroničkom obliku;
8. Registar Nositelja Programa osposobljavanja za certificirane instalatere solarnih toplinskih sustava je registar koji sadrži podatke o