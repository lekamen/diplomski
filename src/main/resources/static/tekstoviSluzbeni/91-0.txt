4 14.01.2015 Rješenje Ustavnog suda Republike Hrvatske broj: U-IIIB-160/2014 od 10. prosinca 2014.
USTAVNI SUD REPUBLIKE HRVATSKE
92
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Zsolt Tamas Hernadi iz Republike Mađarske, kojeg zastupa Ico Škarpa, odvjetnik iz Splita, na sjednici održanoj 10. prosinca 2014. jednoglasno je donio
RJEŠENJE
I. Ustavna tužba se odbacuje.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Podnositelj je 9. siječnja 2014. podnio ustavnu tužbu na temelju ovlaštenja sadržanog u članku 63. stavku 1. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) prije no što je protiv rješenja suca istrage Županijskog suda u Zagrebu broj: 1. Kir-Us-768/13 od 27. rujna 2013. iscrpio put pravne zaštite.
Rješenjem suca istrage podnositelju je određen istražni zatvor na temelju članka 123. stavka 1. točke 1. Zakona o kaznenom postupku (»Narodne novine« broj 152/08., 76/09., 80/11., 91/12. – odluka USRH, 143/12., 56713. i 145/13.; u daljnjem tekstu: ZKP), koji može trajati najdulje jedan (1) mjesec računajući od trenutka lišenja slobode podnositelja.
2. U ustavnoj tužbi podnositelj obrazlaže povredu prava na suđenje u razumnom roku, zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) odnosno člankom 6. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02., 1/06. i 2/10.; u daljnjem tekstu: Konvencija), ali zaključno traži da Ustavni sud ukine rješenje suca istrage broj: 1. Kir-Us-768/13 od 27. rujna 2013. o određivanju istražnog zatvora Županijskog suda u Zagrebu.
2.1. Podnositelj je 22. siječnja 2014. Ustavnom sudu podnio i prijedlog za odgodu primjene osporavanog akta, odnosno rješenja suca istrage o određivanju istražnog zatvora od 27. rujna 2013.
3. U ustavnosudskom postupku pribavljeno je očitovanje suca istrage koji je i donio osporeno rješenje i očitovanje predsjednice kaznenog odjela Vrhovnog suda Republike Hrvatske (u daljnjem tekstu: Vrhovni sud), s naglaskom na pružanju informacije o praksi tog suda u vezi s pitanjem dopuštenosti žalbe osumnjičenika/okrivljenika protiv rješenja o određivanju istražnog zatvora ili neke druge mjere osiguranja nazočnosti u slučaju kada osumnjičenik/okrivljenik nije dostupan našim pravosudnim tijelima (pa bi, primjerice, žalbu bi mogao podnijeti samo njegov branitelj).
II. ČINJENICE I OKOLNOSTI PREDMETA
4. Ured za suzbijanje korupcije i organiziranog kriminaliteta (u daljnjem tekstu: USKOK) je sucu istrage podnio prijedlog za određivanje istražnog zatvora protiv podnositelja tijekom istražnog postupka zbog kaznenog djela davanja mita iz članka 348. stavka 1. Kaznenog zakona (»Narodne novine« broj 110/97., 27/98. – ispr., 50/00., 129/00., 51/01., 111/03., 190/03., 105/04., 84/05., 71/06., 110/07., 152/08. i 57/11.).
Sudac istrage Županijskog suda u Zagrebu odredio je rješenjem od 27. rujna 2013. istražni zatvor protiv podnositelja, na temelju članka 123. stavka 1. točke 1. ZKP-a, koji može trajati najdulje jedan (1) mjesec, računajući od trenutka lišenja slobode.
U obrazloženju rješenja sudac istrage naveo je da je USKOK u četiri navrata upućivao zamolnice za međunarodnu pravnu pomoć nadležnom pravosudnom tijelu Republike Mađarske, i to u dva navrata je zamolbenim putem zatraženo ispitivanje podnositelja, a dva puta je traženo uručenje poziva za njegovo ispitivanje. Sve četiri zamolnice odbijene su s obrazloženjem da bi udovoljenje ugrozilo mađarske nacionalne interese.
Rješenjem predsjednika Županijskog suda u