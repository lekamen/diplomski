138 24.12.2015 Pravilnik o plovidbi na unutarnjim vodama
MINISTARSTVO POMORSTVA, PROMETA I INFRASTRUKTURE
2594
Na temelju članka 10. stavka 3. Zakona o plovidbi i lukama unutarnjih voda (»Narodne novine« br. 109/07, 132/07, 51A/13 i 152/14), ministar pomorstva, prometa i infrastrukture donosi
PRAVILNIK
O PLOVIDBI NA UNUTARNJIM VODAMA
DIO PRVI
Glava 1 OPĆE ODREDBE
Članak 1.00 – Područje primjene
(1) Ovaj Pravilnik primjenjuje se na svim unutarnjim vodama Republike Hrvatske na kojima se obavlja plovidba.
(2) Lučke kapetanije na području svoje nadležnosti, ovisno o lokalnim uvjetima, mogu isključiti pojedine dijelove unutarnjih voda, osim međunarodnih i međudržavnih plovnih putova, od potpune ili djelomične primjene ovoga Pravilnika.
Članak 1.01 – Značenje pojedinih izraza
U ovom Pravilniku upotrebljavaju se sljedeći izrazi:
I. Vrste plovila
1) »Plovilo« označava svaki objekt unutarnje plovidbe namijenjen za plovidbu uključujući brodove, čamce, skele i plutajuća postrojenja;
2) »Motorno plovilo« označava svako plovilo koje koristi vlastiti motorni pogon, osim onih plovila čiji se motori upotrebljavaju samo zbog obavljanja manjih premještanja (u lukama ili na utovarnim i istovarnim mjestima) ili zbog povećanja mogućnosti manevriranja plovila ukoliko ih se tegli ili potiskuje;
3) »Plutajuće postrojenje« označava plutajuću konstrukciju opremljenu mehaničkim uređajem za obavljanje tehničkih radova na vodnim putovima ili u lukama (bager, elevator, plovne dizalice, itd.);
4) »Skela« označava svako plovilo namijenjeno prijevozu osoba i stvari s jedne na drugu obalu vodnog puta koje je kao takvo klasificirano od strane nadležnih tijela. Plovila koja obavljaju takav prijevoz i koja ne plove slobodno moraju se u svakom slučaju klasificirati kao skele;
5) »Brzi brod« označava motorno plovilo, osim čamca, koje je sposobno kretati se brzinama većim od 40 km/h u odnosu na vodu; (na primjer plovilo na podvodnim krilima (hidrokrilac), hoverkraft ili višetrupno plovilo) kada je to naznačeno u njegovoj svjedodžbi o sposobnosti za plovidbu;
6) »Putnički brod« označava izletničko ili putničko kabinsko plovilo izgrađeno i opremljeno za prijevoz više od 12 putnika;
7) »Potisnica« označava plovilo koje je izrađeno ili posebno opremljeno za potiskivanje, a »tegljenica« označava plovilo koje je izrađeno ili posebno opremljeno za tegljenje;
8) »Potisnica pomorskog broda« označava potisnicu koja je konstruirana tako da se može prevoziti pomorskim brodom i da može obavljati plovidbu unutarnjim vodnim putovima;
9) »Jedrilica« označava svako plovilo koje plovi isključivo uz pomoć jedara. Plovilo koje plovi uz pomoć jedara i istodobno koristi vlastiti mehanički pogon smatra se motornim plovilom;
10) »Čamac« označava plovilo dužine manje od 20 m, osim plovila izgrađenih ili opremljenih za tegljenje, potiskivanje ili za pokretanje u bočnom sastavu plovila koja nisu čamci, plovila namijenjena za prijevoz više od 12 putnika, skela i potisnica;
11) »Osobno plovilo na vodomlazni pogon« označava bilo koji čamac s vlastiti mehanički pogonom, a koji je sposoban nositi jednu ili više osoba i koji je napravljen i konstruiran kako bi se njime klizilo po vodi ili izvodile figure (kao na primjer waterbobs, waterscooters, jetbikes, jetski i druga slična plovila);
12) »Plovilo za sport i rekreaciju« označava svako plovilo koje se upotrebljava za sport i rekreaciju, a ne za ostvarivanje financijske dobiti.
II. Sastavi
1) »Sastav« označava tegljeni sastav, potiskivani sastav ili bočni sastav;
2) »Tegljeni sastav« označava svaki sastav sastavljen od jednog ili više plovila, plutajućih objekata ili plutajućih tijela koje tegli jedno ili više motornih plovila, pri čemu motorna plovila čine dio sastava i nazivaju se tegljačima;
3) »Potiskivani sastav« označava čvrsto povezan sastav plovila od kojih je najmanje jedno plovilo postavljeno ispred motornog plovila koje pokreće sastav a koje se naziva potiskivač. Sastav formiran od potiskivača i potiskivanih plovnih objekata čiji spoj