 glasačkih listića, i kreiranje rješenja po kojem takva skupina birača biva jednostavno tretirana kao birači koji nemaju SLOBODNO pravo glasovati za koga žele nego se njihovi glasački listići PRIBROJE onima ZA KOJE ONI NISU GLASOVALI primjenom osporenih odredbi, ustavnopravno neprihvatljivim, odnosno suprotnim temeljnom slovu i smislu Ustava RH, samom temeljnom pojmu općeg i jednakog biračkog prava iz kojeg proizlazi demokratski uspostavljena vlast naroda. Takvo rješenje pretpostavlja da postoje različiti, ustavnopravno priznati i prepoznati dijelovi birača, a to nije slučaj s Ustavom RH.«
3) Ocjena Ustavnog suda
46. Mjerodavni dio članka 45. stavka 1. Ustava glasi:
»Članak 45. Hrvatski državljani s navršenih 18 godina (birači) imaju opće i jednako biračko pravo u izborima za Hrvatski sabor, ... u skladu sa zakonom. (...)«
47. Članak 3. Protokola br. 1 uz Konvenciju za zaštitu ljudskih prava i temeljnih sloboda Vijeća Europe (»Narodne novine – Međunarodni ugovori« broj 18/97., 6/99., 8/99., 14/02. i 1/06.; u daljnjem tekstu: Konvencija) glasi:
»Članak 3. PRAVO NA SLOBODNE IZBORE Visoke ugovorne stranke obvezuju se da će u razumnim razdobljima provoditi slobodne izbore tajnim glasovanjem, u uvjetima koji osiguravaju slobodno izražavanje mišljenja naroda pri izboru zakonodavnog tijela.«
48. Članak 41. ZIZHS propisuje da pravo na sudjelovanje u diobi zastupničkih mjesta u izbornoj jedinici ostvaruju liste koje na izborima dobiju najmanje 5 % važećih glasova birača.
S obzirom na općenitost izbornih načela u Ustavu i Konvenciji, izborna pravila podliježu normativnom uređenju zakonodavca koji pri njihovu uređenju ima široko područje slobodne procjene. To se odnosi i na visinu prohibitivne klauzule (izbornog praga).
49. U predmetu Yumak i Sadak protiv Turske (presuda, veliko vijeće, 8. srpnja 2008., zahtjev br. 10226/03) ESLJP je sažeo svoju dotadašnju sudsku praksu vezanu uz visinu prohibitivnih klauzula (izbornih pragova), ističući:
»113. Što se tiče visine izbornih pragova, treba napomenuti da je u slučaju Silvius Magnago i Südtiroler Volkspartei protiv Italije (br. 25035/94, odluka Komisije, 15. travnja 1996. ...), činjeničnog stanja sličnog ovom slučaju, Komisija zauzela stajalište da 'izborni prag od 4 % koji se tražio za izbor preostalih 25 % zastupnika u Zastupnički dom', pa čak i 'sustav koji ima relativno visok izborni prag' potpadaju pod široko područje slobodne procjene koja je u tom pogledu ostavljena državama ugovornicama. Komisija je također utvrdila da slični izborni pragovi postoje u drugim europskim pravnim sustavima (vidjeti Etienne Tęte protiv Francuske, br. 11123/84, odluka Komisije, 9. prosinca 1987., ... u kojoj je bila riječ o izbornom pragu od 5 % koji se primjenjivao na raspodjelu zastupničkih mjesta na izborima za Europski parlament). Na kraju je Komisija zauzela mišljenje da je cilj izbornih pragova promicanje dostatno reprezentativnih struja mišljenja. 114. Sud je u slučaju Federación nacionalista Canaria protiv Španjolske (odluka, br. 56618/00, ECHR 2001-VI) ispitao izborne pragove koji su bili dio razmjernog izbornog sustava autonomne zajednice Kanarskog otočja. Na raspolaganju su bile dvije mogućnosti: kandidati su morali osvojiti ili barem 30 % važećih glasova u pojedinoj izbornoj jedinici na otočju ili barem 6 % važećih glasova u autonomnoj zajednici kao cjelini. Sud je primijetio da takav sustav, 'daleko od toga da ometa izbor kandidata poput onih koje je predložio podnositeljev savez, manjim političkim skupinama pruža određeni stupanj zaštite'. 115. Konačno, u svojoj novijoj odluci o, inter alia, 5 %-tnom izbornom pragu za parlamentarne izbore (Stranka 'Jaunie Demokrâti' i stranka 'Műsu Zeme' protiv Latvije (odluka), br. 10547/07 i 34049/07, 29. studenoga 2007.), Sud je zauzeo stajalište da taj prag nije suprotan zahtjevima iz članka 3. Protokola br. 1 jer potiče dovoljno reprezentativne struje mišljenja i sprečava pretjeranu fragmentaciju parlamenta.«
50. Štoviše, u slučaju Yumak i Sadak protiv