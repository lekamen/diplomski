 počinjena.
Također, protivno navodima optuženikove žalbe, u presudi su navedene okolnosti situacije u kojoj je djelo počinjeno. Naime, prvostupanjski sud je inkriminirane radnje stavio u kontekst koji tim radnjama daje značaj ratnog profiterstva – veliki dio okupiranog teritorija, velika razaranja, stotine tisuća izgnanih i prognanih stanovnika Republike Hrvatske, izuzetno teška ekonomska situacija, korištenje najvećeg dijela proračuna za potrebe obrane države te istovremeno nužnost kupnje zgrada veleposlanstva Republike Hrvatske radi širenja istine u svijetu o agresiji koja je izvršenja na nju i o oslobodilačkom karakteru Domovinskog rata.
Iako osnovni sadržaj rata čini oružana borba, rat se ipak ne svodi samo na nju. Rat je šira, složenija pojava jer uključuje i druge oblike borbe (političke, gospodarske, informacijske) koje imaju veliko značenje za pripremu i vođenje rata. S tim u vezi, notorno je da se ratne pripreme i drugi oblici borbe koja ne uključuje uporabu oružja odvijaju i na području koje nije neposredno zahvaćeno ratnim zbivanjima. Posebno je to važno zbog činjenice da je Republika Hrvatska, u međunarodnim razmjerima, bila mlada država koja je, osim vojnih bitaka, vodila i političke za priznanje svojeg statusa, vjerodostojnosti i političkog pozicioniranja u međunarodnoj, prije svega u Europskoj zajednici. Napori svih građana Republike Hrvatske, uključujući državne dužnosnike, u to vrijeme bili su ili su trebali biti usmjereni prema istom cilju, uspostavi suverene, samostalne i demokratske države zasnovane na opće prihvaćenim društvenim vrijednostima. Upravo činjenica daje rat trebalo dobiti i na političkom planu, na kojem je Republika Hrvatska trebala dokazati svoj integritet, zrelost demokracije i pouzdanost, stvara kontekst u kojem inkriminirano ponašanje ima odlike ratnog profiterstva. Naime, u tom ozračju optuženik je iskoristio svoje službene ovlasti u nedopuštene svrhe, a to je pravilno zaključio prvostupanjski sud. U to vrijeme Republika Hrvatska, odnosno njezina diplomacija, nisu bili poznati na međunarodnom planu. Stoga je ugled države za proboj u svijet i rušenje tadašnjih predrasuda te širenje istine o oslobodilačkom značaju Domovinskog rata bio iznimno značajan te je trebalo voditi računa o očuvanju tog ugleda u svakom trenutku i svakoj prilici, posebno u odnosu prema onima koji su podržavali našu borbu (kao što je to bila i Republika Austrija). Optuženiku je bio povjeren određeni djelokrug poslova koji su u to vrijeme bili iznimno značajni za Republiku Hrvatsku, pa je koristeći tu činjenicu povezanu s borbom i nastojanjima Republike Hrvatske da ostvari svoju neovisnost i samostalnost, svoje osobne interese pretpostavio zajedničkim interesima građana Republike Hrvatske. Na taj je način optuženik, kao zamjenik ministra vanjskih poslova u Vladi Republike Hrvatske, u najtežim trenucima za Republiku Hrvatsku, narušio njezin ugled, obezvrijedio požrtvovnost boraca u Domovinskom ratu, ugrozivši temeljne vrijednosti društva. Pravilan je zaključak prvostupanjskog suda da je time optuženik povrijedio javni poredak. S obzirom na to, osnovano prvostupanjski sud ističe da ratno profiterstvo ne čine samo od ranije poznati oblici te pojave kao što su podizanje cijena robe zbog nestašice, prodaja oružja radi obrane države po nerazmjerno visokim cijenama već i ponašanje za koje je optuženik proglašen krivim. Ugovor o zajmu koji je Republika Hrvatska zaključila s Kärntner Landes & Hypotheken bankom, pratila je i politička podrška Republike Austrije koja je početkom 1995. postala zemlja članica Europske unije pa je još važnije bilo predstaviti Republiku Hrvatsku kao zemlju pozitivnog demokratskog usmjerenja i vrijednosti jer se Republika Hrvatska oduvijek smatrala europskom državom. Stoga je svako odstupanje od zajedničkih napora i borbe za poštenu, pravednu i vjerodostojnu hrvatsku državu na političkom planu poništavalo uspjehe ostvarena vojnim operacijama. Ugovorom o zajmu s Kärntner Landes & Hypotheken bankom