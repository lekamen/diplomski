 podataka koje stavlja na raspolaganje Hrvatska narodna banka,
(b) mišljenje o sposobnosti, ako ga traži Hrvatska narodna banka i
(c) mišljenje o državi, ako ga traži Hrvatska narodna banka.
3. Hrvatska narodna banka može također zahtijevati dodatne informacije koje smatra potrebnima za odluku o prijavi za sudjelovanje.
4. Hrvatska narodna banka odbija prijavu za otvaranje DCA-a ako:
(a) mjerila za pristup iz članka 5. ove Odluke nisu ispunjena,
(b) jedno mjerilo ili više mjerila za sudjelovanje iz stavka 1. ovog članka nije ispunjeno i/ili
(c) bi prema procjeni Hrvatske narodne banke otvaranje DCA-a ugrozilo opću stabilnost, solidnost i sigurnost sustava TARGET2-HR ili bilo koje druge komponente sustava TARGET2, ili bi ugrozilo obavljanje zadaća Hrvatske narodne banke utvrđenih Zakonom o Hrvatskoj narodnoj banci i Statutom Europskog sustava središnjih banaka i Europske središnje banke, ili je rizik s obzirom na načelo opreznosti.
5. Hrvatska narodna banka dostavlja podnositelju prijave svoju odluku o prijavi za otvaranje DCA-a u roku od mjesec dana od primitka prijave za otvaranje DCA-a. Ako Hrvatska narodna banka zahtijeva dodatne informacije u skladu sa stavkom 3. ovog članka, odluka se dostavlja u roku od mjesec dana od kada je Hrvatska narodna banka primila te informacije od podnositelja prijave. Odluka o odbijanju mora sadržavati razloge za odbijanje.
Članak 7.
Imatelji DCA-a
Imatelji DCA-a u sustavu TARGET2-HR dužni su pridržavati se zahtjeva utvrđenih u članku 6. ove Odluke. Imatelji DCA-a moraju imati najmanje jedan DCA kod Hrvatske narodne banke.
Članak 8.
Veze između računa vrijednosnih papira i namjenskih novčanih računa
1. Imatelj DCA-a može zahtijevati od Hrvatske narodne banke povezivanje svojeg DCA-a s jednim ili više računa vrijednosnih papira koje drži za svoj račun ili za račun svojih klijenata koji drže račune vrijednosnih papira kod jednog ili više sudjelujućih CSD-a.
2. Imatelji DCA-a koji vežu svoj DCA s računom (računima) vrijednosnih papira za račun klijenta kako je navedeno u stavku 1. ovog članka, odgovorni su za uspostavljanje i održavanje popisa povezanih računa vrijednosnih papira i, gdje je primjenjivo, uspostavljaju obilježja osiguranja koja daje klijent.
3. Kao posljedica zahtjeva iz stavka 1. ovog članka, uzima se da je imatelj DCA-a dao ovlaštenje CSD-u kod kojeg se vode ti povezani računi vrijednosnih papira za terećenje DCA-a za iznose koji proizlaze iz transakcija s vrijednosnim papirima koje se provode na tim računima vrijednosnih papira.
4. Stavak 3. ovog članka primjenjuje se neovisno o bilo kojem sporazumu između imatelja DCA-a i CSD-a i/ili imatelja računa vrijednosnih papira.
GLAVA III. OBVEZE STRANA
Članak 9.
Obveze Hrvatske narodne banke i imatelja DCA-a
1. Hrvatska narodna banka, na zahtjev imatelja DCA-a, otvara i vodi namjenski novčani račun nominiran u eurima (jedan ili više njih). Osim kada je drukčije uređeno ovom Odlukom ili zakonom, Hrvatska narodna banka poduzima sve razumne mjere u okviru svojih ovlasti kako bi ispunila obveze prema ovoj Odluci, bez jamčenja ishoda.
2. Naknade za usluge DCA-a utvrđene su u Dodatku VI. ove Odluke i plaćaju se u valuti navedenoj u tom Dodatku (tj. valuti u kojoj posluje TARGET2). Imatelj glavnog PM računa s kojim je DCA povezan odgovoran je za plaćanje tih naknada.
3. Imatelji DCA-a osiguravaju povezanost sa sustavom TARGET2-HR radnim danima u skladu s rasporedom rada iz Dodatka V. ove Odluke.
4. Imatelj DCA-a izjavljuje i jamči Hrvatskoj narodnoj banci da ispunjavanjem svojih obveza iz ove Odluke ne čini povredu zakona ili drugog propisa koji se primjenjuje na njega ni bilo kojeg sporazuma koji ga obvezuje.
5. Imatelji DCA-a osiguravaju adekvatno upravljanje likvidnošću na DCA-u tijekom dana. Ova obveza uključuje, ali nije ograničena na pribavljanje redovitih informacija o njihovoj likvidnosnoj poziciji. Hrvatska narodna banka daje dnevni izvadak iz računa svakom imatelju DCA-a koji se odlučio za takvu uslugu na platformi sustava T2S pod