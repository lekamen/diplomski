77 15.07.2015 Pravilnik o upisniku koncesija na kulturnom dobru
MINISTARSTVO KULTURE
1477
Na temelju članka 43.b stavka 9. Zakona o zaštiti i očuvanju kulturnih dobara (»Narodne novine«, br. 69/99, 151/03, 157/03, 87/09, 88/10, 61/11, 25/12, 136/12, 157/13 i 152/14) ministar kulture donosi
PRAVILNIK
O UPISNIKU KONCESIJA NA KULTURNOM DOBRU
Članak 1.
Ovim Pravilnikom propisuje se sadržaj i način vođenja Upisnika koncesija na kulturnom dobru (u daljnjem tekstu: Upisnik).
Članak 2.
Upisnik vodi Ministarstvo kulture u pisanom i elektroničkom obliku.
Upisnik je javan.
Članak 3.
Subjekti upisa u Upisnik su obje strane potpisnice ugovora o koncesiji.
Davatelj koncesije dužan je popuniti i podnijeti sve odgovarajuće obrasce propisane ovim Pravilnikom.
Upis u Upisnik obavlja se na temelju ispunjenog obrasca – Prijava za upis podataka u Upisnik koncesija na kulturnom dobru (u daljnjem tekstu: prijava za upis), koji je sastavni dio ovoga Pravilnika (prilog 1).
Evidentiranje svake promjene podataka iz ugovora o koncesiji u Upisniku obavlja se na temelju ispunjenog obrasca – Prijava za upis promjene podataka u Upisnik koncesija na kulturnom dobru (u daljnjem tekstu: prijava za upis promjena), koji je sastavni dio ovoga Pravilnika (prilog 2).
Prijavu za upis podataka o prestanku ugovora o koncesiji u Upisnik koncesija na kulturnom dobru davatelj koncesije dužan je dostaviti na ispunjenom obrascu koji je sastavni dio ovoga Pravilnika (prilog 3) u roku 10 dana od dana prestanka ugovora o koncesiji radi upisa podataka o prestanku ugovora. Predmetna prijava ne dostavlja se samo u slučaju kada je ugovor o koncesiji prestao sukladno članku 43.f Zakona o zaštiti i očuvanju kulturnih dobara.
Članak 4.
Ugovor o koncesiji, u izvorniku ili kao ovjerena preslika s ispunjenom prijavom za upis davatelj koncesije dužan je dostaviti u roku 10 dana od dana potpisivanja ugovora.
Uz prijavu za upis promjena prilažu se svaka izmjena i dopuna, odnosno dodatak ugovora o koncesiji, u izvorniku ili kao ovjerena preslika, u roku od 10 dana od dana nastanka promjene.
U prijavi za upis promjena obvezno treba upisati broj Upisnog lista, podatke o davatelju koncesije i koncesionaru, te podatke na koje se promjene odnose.
Članak 5.
Obrasci iz članka 3. ovoga Pravilnika se moraju ispuniti čitko, tintanom ili kemijskom olovkom ili moraju biti popunjeni na računalu.
Obrasci iz stavka 1. ovoga članka ovjeravaju se službenim pečatom davatelja koncesije.
Obrasci propisani ovim Pravilnikom dostupni su na internetskoj stranici Ministarstva kulture (www.min-kulture.hr).
Svi obrasci i potrebna dokumentacija podnose se na adresu: Ministarstvo kulture, Runjaninova 2, 10 000 Zagreb.
Članak 6.
Prilikom svakog upisa u Upisnik obavlja se provjera ispunjenosti svih elemenata u prijavi za upis i prijavi za upis promjena za koje postoje podaci u ugovoru o koncesiji odnosno dodatku ugovora o koncesiji.
Ako se provjerom utvrdi da u prijavi za upis ili prijavi za upis promjena nedostaje neki podatak ili da neki od podataka ne odgovara podatku navedenom u ugovoru, davatelju koncesije se šalje obavijest o zaprimljenoj nepotpunoj i/ili netočnoj dokumentaciji radi dopune podataka, odnosno dostave nove prijave za upis ili prijave za upis promjena. Ista se obavijest, radi informativnih razloga, šalje i koncesionaru.
Davatelj koncesije dužan je u roku 15 dana od primitka obavijesti iz stavka 2. ovog članka udovoljiti zahtjevu za dopunu podataka, odnosno dostaviti novu prijavu za upis ili prijavu za upis promjena.
Članak 7.
Upisnik se vodi u posebnoj, uvezenoj knjizi s numeriranim stranicama (Upisnim listovima).
Upisnik se vodi upisivanjem podataka u Upisni list. Svaki Upisni list u Upisniku ima svoj broj. Broj Upisnog lista je redni broj upisa ugovora o koncesiji, a sastoji se od oznake UK i rednog broja upisa odvojenog crticom.
Prilikom upisa promjene ispunjava se novi Upisni list s promijenjenim podacima, kao i s podacima koji nisu izmijenjeni. Na novi Upisni list upisuje se redni broj prvog