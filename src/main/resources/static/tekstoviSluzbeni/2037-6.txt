 naglašena je i dosadašnjom praksom Odbora za osobe s invaliditetom Ujedinjenih naroda u ocjeni nacionalnih izvješća o provedbi same Konvencije.«
32. Skupina predlagatelja smatra da su države stranke međunarodnih sporazuma dužne osigurati da se izborno zakonodavstvo uređuje na način koji dopušta osobama s invaliditetom sudjelovanje u političkom životu. Stoga da su države stranke dužne donijeti zakone kojima se ne ograničava participacija u političkom životu lišenjem poslovne sposobnosti. Republika Hrvatska, kao ugovorna strana međunarodnih sporazuma, prema mišljenju predlagateljice, ne može izostanak pravne regulative koristiti kao opravdanje za kršenje prava svojih građana na političku participaciju, već posebnu pažnju treba posvetiti regulaciji izbornog zakonodavstva i izvršenju mandata javnih funkcija.
33. Nadalje, govoreći o ograničenjima aktivnog i pasivnog biračkog prava osoba lišenih poslovne sposobnosti, skupina predlagatelja daje svoje viđenje članka 16. Ustava, navodeći:
»Odredba iz čl. 16. st. 1. Ustava RH navodi socijalne indikacije za ograničenje slobode i prava. Ustavna norma ne navodi da se prava i slobode nekog pojedinca mogu ograničiti zbog vitalnih indikacija, dakle radi zaštite njega samog, pa svejedno lišenje poslovne sposobnosti takvog pojedinca za posljedicu ima nemogućnost korištenja aktivnog i pasivnog biračkog prava. Također, osporenim odredbama Zakona o izborima zastupnika u Hrvatski sabor nije naveden konkretan interes zaštite sloboda i prava drugih ljudi te pravni poredak, javni moral i zdravlje koji bi opravdao isključenje aktivnog i pasivnog biračkog prava osobama s invaliditetom. U sudskoj praksi, mišljenje jednog liječnika psihijatra o poslovnoj nesposobnosti neke osobe za posljedicu može imati njenu potpunu nemogućnost za participaciju u političkom životu, a ocjena liječnika psihijatra ne mora imati nikakve veze sa njegovim razumijevanjem pravnog poretka, javnog morala i zdravlja već ima veze sa standardiziranim postupcima u psihijatrijskoj praksi.«
34. Skupina predlagatelja dalje smatra da članak 10. točka 2. ZIZHS-a ne može proći test razmjernosti iz članka 16. stavka 2. Ustava zato što se taj zakonski članak ne može ispitati s aspekta razmjera potrebe za ograničenjem prava u svakom pojedinom slučaju. Navodi da je zakonska norma lišenja poslovne sposobnosti, kada je to lišenje potpuno, blanketna i automatski se primjenjuje na prava u drugim zakonima, ovdje konkretno na biračka i druga prava uređena ZIZHS-om.
Zaključuje da automatsko djelovanje pravne norme nije nikada moguće ispitati s aspekta načela razmjernosti, tim više što ne postoji mogućnost sudskog ispitivanja ograničenja biračkog prava, neovisno o sudskom postupku za lišenje/vraćanje poslovne sposobnosti općenito.
35. Skupina predlagatelja dalje skreće pažnju na praksu Europskog suda za ljudska prava (u daljnjem tekstu: ESLJP):
»... (iz predmeta Kiss protiv Mađarske, § 42), koja ukazuje da ako se ograničenje fundamentalnih prava odnosi na osobe koje su u povijesti bile izložene značajnoj stigmi, kao i one sa duševnim smetnjama ili intelektualnim teškoćama, margina slobodne procjene neke države znatno je uža i za svako ograničenje moraju postojati razmjerni razlozi. Nadalje, razlog za takav pristup Europski sud za ljudska prava nalazi upravo u činjenici da su takve grupacije ljudi u povijesti bile izložene predrasudama sa dugotrajnim posljedicama, što je rezultiralo njihovim socijalnim isključivanjem. Upravo takve predrasude, navodi Sud, mogu dovesti do zakonodavne stereotipizacije koja sprječava individualiziranu evaluaciju njihovih kapaciteta i potreba.«
36. U prijedlogu upućuje i na društvena kretanja koja su od utjecaja na donošenje odluke o pokretanju postupka za ocjenu suglasnosti s Ustavom članka 10. točke 4. ZIZJS-a, navodeći:
»U prvom redu, čl. 12. Konvencije o pravima osoba s invaliditetom stvara sasvim novu paradigmu u pristupu konceptu poslovne sposobnosti, a kako je taj nadzakonski dokument u Republici Hrvatskoj na snazi