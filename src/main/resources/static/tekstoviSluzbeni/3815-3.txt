će isključiti iz MSP-a.
Članak 16.
Ako se nakon dane izjave iz članka 12. stavka 1. ovog Pravilnika, prilikom obavljanja kontrole kvalitete, pronađe MES, NUS i njihovi dijelovi, ovlaštena pravna osoba i/ili obrtnik dužni su radilište ili pojedinu cjelinu radilišta na kojoj su obavljali poslove tehničkog izvida ponovno pregledati nakon čega je potrebno ponoviti kontrolu kvalitete.
Članak 17.
Odredbe ovog Pravilnika koje se odnose na obavljanje poslova razminiranja na odgovarajući se način primjenjuju na obavljanje poslova tehničkog izvida (poslovi voditelja radilišta, osiguranje sustava veza voditelja radilišta sa voditeljem pirotehničke skupine, rukovateljem stroja za pripremu površine i medicinskim timom, obilježavanje radilišta, primjena propisanih metoda i učinaka iz članka 29. ovog Pravilnika, osiguranje medicinskog tima, izrada i vođenje propisane dokumentacije, poslovi uništavanja i sl.).
V. RAZMINIRANJE
Članak 18.
HCR je dužan ovlaštenu pravnu osobu i/ili obrtnika uvesti u posao razminiranja sukladno dokumentaciji za nadmetanje u kojoj je predviđen početak obavljanja poslova razminiranja te ih obavijestiti o uvođenju u posao najkasnije tri dana prije uvođenja u posao razminiranja. Od planiranog dana uvođenja u posao razminiranja može se odstupiti u slučaju više sile ili drugih iznimnih opravdanih okolnosti.
O uvođenju u posao razminiranja mora biti obaviješten i investitor te mu se mora omogućiti nazočnost ako to zatraži.
O uvođenju u posao razminiranja predstavnik HCR-a sastavlja zapisnik koji potpisuje i ovjerava, te presliku zapisnika uručuje voditelju radilišta.
Ukoliko voditelj radilišta, investitor ili predstavnik HCR-a imaju primjedbe koje se odnose na radilište ili postupak uvođenja u postupak razminiranja iste se unose u zapisnik uz potpis osobe koja ih je iznijela.
Članak 19.
Ovlaštene pravne osobe i obrtnici dužni su za sve ugovore na temelju kojih su određeni samostalnim izvoditeljem ili partnerom zaduženim za komunikaciju s naručiteljem najkasnije zadnjeg radnog dana u tjednu do 9,00 sati HCR-u dostaviti plan aktivnosti za naredni tjedan.
U planu aktivnosti ovlaštene pravne osobe i obrtnici iz stavka 1. ovog članka dužni su navesti plan angažiranja kapaciteta po radnim danima.
Po zaprimanju planova iz stavka 1. ovog članka, HCR je dužan objediniti sve planove i jedinstveni plan aktivnosti dostaviti Ministarstvu unutarnjih poslova (u daljnjem tekstu: Ministarstvo) istog dana najkasnije do 14, 00 sati.
Članak 20.
HCR je dužan aktivnosti razminiranja koje se planiraju izvoditi uz državnu granicu najaviti Policijskoj upravi najmanje deset (10) dana prije početka obavljanja poslova.
Najava iz stavka 1. ovog članka treba sadržavati:
– naziv ovlaštene pravne osobe ili obrtnika koji izvode radove i temeljem čega ih izvodi;
– opis radova koji će se izvoditi;
– točnu lokaciju radova (koordinate lomnih točaka površine plana ili stacionaža plovnih km);
– planirani početak i završetak radova;
– popis opreme s kojom će se obavljati radovi (radni i pomoćni strojevi, oprema, vozila i dr.);
– popis djelatnika (voditelja radilišta, pirotehničara, medicinskog tima i dr.) koji će obavljati radove s navedenim osobnim podacima i brojevima osobnih iskaznica ili drugih jednako vrijednih dokumenata.
Članak 21.
Prije početka obavljanja poslova razminiranja ovlaštena pravna osoba ili obrtnik dužni su:
– postaviti ploču kojom se upozorava da je razminiranje u tijeku te da se zabranjuje pristup, prolaz i zadržavanje u blizini radilišta;
– obilježiti sigurne pristupne putove;
– obilježiti početnu liniju;
– obilježiti kontrolnu točku;
– obilježiti prostor za parkiranje vozila;
– obilježiti prostor za odlaganje opreme;
– obilježiti prostor za smještaj sanitetskog vozila;
– obilježiti prostor za provjeru i podešavanje metal detektora.
Članak 22.
Prednja strana ploče iz članka 21. podstavka 1. ovog Pravilnika crvene je boje i sadrži bijele natpise i oznake:
– oprez mine,
– zabranjen pristup,
– mrtvačka glava s prekriženim kostima.
Ploča je 