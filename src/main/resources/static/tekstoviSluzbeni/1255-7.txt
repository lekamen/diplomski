 intelektualnog vlasništva može ostvariti odgovarajućim reguliranjem odnosa između Gemicra kao poslodavca i njegovih zaposlenika, dok svaki pokušaj prebacivanja takve zaštite na razinu poduzetnika koji već zapošljavaju ili kane zaposliti bivše ili sadašnje djelatnike Gemicra može predstavljati neopravdano visok teret za takve poduzetnike i može im bitno otežati ulazak i poslovanje na predmetnom tržištu.
Primjera radi, hipotetski gledano, ako neki poduzetnik koristeći vlastite resurse i zaposlenike razvije proizvod konkurentan proizvodu Gemicra i njime konkurira prema leasing društvima, a pri tom zapošljava i bivšeg Gemicrovog zaposlenika, ali koji nije uopće radio na razvoju konkurentnog proizvoda, pa stoga niti koristio know-how stečen u Gemicru, takav bi poduzetnik ovom odredbom bio onemogućen da se ravnopravno natječe na tržištu, iako u pogledu prava intelektualnog vlasništva nije došlo ni do kakve povrede.
Nadalje, Agencija je zaključila i kako nisu osnovani navodi Gemicra o tome da je u konkretnom slučaju riječ o domeni radnog prava i odnosa poslodavca i radnika te da se na taj odnos ne primjenjuje ZZTN.
Naime, vezano uz predmetnu problematiku, Zakon o radu (»Narodne novine«, broj: 93/14) u članku 102. uređuje ugovornu zabranu natjecanja, kojim je propisano da poslodavac i radnik mogu ugovoriti da se određeno vrijeme nakon prestanka ugovora o radu, radnik ne smije zaposliti kod druge osobe koja je u tržišnom natjecanju s poslodavcem te da ne smije za svoj račun ili za račun treće osobe sklapati poslove kojima se natječe s poslodavcem. Taj ugovor ne smije se zaključiti za razdoblje duže od dvije godine od dana prestanka radnog odnosa. Navedena odredba bila je sadržana i u ranijim Zakonima o radu.
Dakle, navedena odredba iz Zakona o radu odnosi se na odnos poslodavca i radnika, dok odredba sadržana u ugovorima između Gemicra i leasing društava izlazi izvan tog okvira te je usmjerena na odnos između poduzetnika, sudionika na tržištu.
7. Postupak utvrđivanja zlouporabe vladajućeg položaja
S obzirom na postojanje dostatnih indicija da se poduzetnik Gemicro nalazi u vladajućem položaju na tržištu pružanja specijaliziranih informatičkih usluga leasing društvima, koje uključuju implementaciju i održavanje specijaliziranih poslovnih aplikacija potrebnih za rad leasing društava na teritoriju Republike Hrvatske, odnosno da nema značajnih konkurenata na tom tržištu i/ili ima značajnu tržišnu snagu na tom tržištu u odnosu na stvarne ili moguće konkurente i budući da ugovori koje sklapa s leasing društvima sadrže odredbu prema kojoj su ugovorne strane suglasne da za vrijeme trajanja ugovora, kao i dvije godine po prestanku njegove valjanosti, neće zaposliti ili na neki drugi način angažirati kadrove koji su bilo kada za to vrijeme bili zaposleni kod druge ugovorne strane, Agencija je na temelju članka 38. stavka 1. i članka 39. ZZTN-a, po službenoj dužnosti, zaključkom klase: UP/I 034-03/14-01/031, urbroja: 580-10/63-2014-002, od 23. prosinca 2014., pokrenula postupak protiv Gemicra u smislu članka 13. ZZTN-a.
7.1. Očitovanje Gemicra na zaključak o pokretanju postupka i njegov prijedlog za preuzimanje obveze izvršenja određenih mjera i uvjeta te rokova u kojima će to učiniti, u smislu članka 49. ZZTN-a
Člankom 39. stavkom 1. točkom 4. ZZTN-a propisano je kako je Agencija ovlaštena zaključkom o pokretanju postupka zahtijevati dostavu podataka i dokumentacije u smislu članka 41. ZZTN-a. Stoga je predmetnim zaključkom Agencija naložila Gemicru dostavu određenih očitovanja i podataka.
Na zahtjev Agencije, Gemicro se očitovao podneskom zaprimljenom u Agenciji 11. veljače 2015., u kojemu je u bitnome naveo da se u dosadašnjoj praksi nije dogodilo da bi bilo kome sprječavao tržišno natjecanje i apliciranje drugih rješenja te da je jedini razlog unošenja spornog članka u Ugovore o održavanju bila zaštita poslovanja Gemicra kao i njegovih klijenata. Također je ponovio kako sporni članak u ugovoru nije bio uvjetovan od strane Gemicra, odnosno