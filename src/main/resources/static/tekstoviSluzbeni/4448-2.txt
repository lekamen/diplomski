 ovoga Suda izraženoj u nizu odluka (primjerice presuda broj: Usoz-57/14-5), kontrola zakonitosti eksternih i internih općih akata jedinica lokalne i područne (regionalne) samouprave u nadležnosti je Visokog upravnog suda Republike Hrvatske.
Slijedom izloženog, osporavani Pravilnik predstavlja opći akt internog karaktera, odnosno unutarnje pravo uprave, koji podliježe ocjeni zakonitosti u smislu članka 3. stavka 2. Zakona o upravnim sporovima.
Navedeni Pravilnik donio je, na temelju članka 4. stavka 3. Zakona o službenicima i namještenicima u lokalnoj i područnoj (regionalnoj) samoupravi (»Narodne novine«, broj 86/08. i 61/11.), a po prijedlogu pročelnice Upravnog odjela za komunalno gospodarstvo i imovinsko-pravne poslove, gradonačelnik Grada Kaštela dana 4. veljače 2016., te je isti objavljen u Službenom glasniku Grada Kaštela, broj: 2 od 24. veljače 2016. godine.
Odredba osporenog Pravilnika glasi:
Članak 2.
Ovaj Pravilnik stupa na snagu danom donošenja i objaviti će se u »Službenom glasniku Grada Kaštela«.
Mjerodavna odredba za ocjenu zakonitosti sporne odredbe Pravilnika je odredba članka 73. Zakona o lokalnoj i područnoj (regionalnoj) samoupravi, kojom je propisano da se, prije nego što stupi na snagu, opći akt obvezno objavljuje u službenom glasilu jedinice (stavak 2.), s tim da ako općina i grad nema svoje službeno glasilo, opći akt općine i grada objavljuje se u službenom glasilu županije (stavak 3.).
Prema pak članku 73. stavku 4. citiranog Zakona, opći akt stupa na snagu najranije osmi dan od dana njegove objave, a iznimno, općim se aktom može iz osobito opravdanih razloga odrediti da stupa na snagu danom objave. Odredbom stavka 5. ovog članka Zakona propisano je da opći akt ne može imati povratno djelovanje.
Navedene zakonske odredbe, prema shvaćanju ovog Suda, odnose se i na izmjene, odnosno izmjene i dopune općeg akta.
Stupanje na snagu općih akata identično je regulirano i člankom 109. Statuta Grada Kaštela, prema kojem se, prije nego što stupi na snagu, opći akt obvezno objavljuje u »Službenom glasniku Grada Kaštela« (stavak 1.), opći akt stupa na snagu najranije osmi dan od dana njegove objave, s tim da se, iznimno, općim aktom može iz osobito opravdanih razloga odrediti da stupa na snagu danom objave (stavak 2.), te opći akt ne može imati povratno djelovanje (stavak 3.).
Iz navedenog slijedi da odredba članka 2. Pravilnika, prema kojoj ovaj Pravilnik stupa na snagu danom donošenja, nije suglasna s odredbom članka 73. stavka 4. i 5. Zakona o lokalnoj i područnoj (regionalnoj) samoupravi te s odredbom članka 109. stavka 2. i 3. Statuta Grada Kaštela, zbog čega je istu valjalo ukinuti.
Trebalo je stoga, temeljem odredbe članka 86. stavka 3. Zakona o upravnim sporovima, odlučiti kao u izreci ove presude.
Sukladno odredbi članka 86. stavka 4. citiranog Zakona, ukinuta odredba općeg akta prestaje važiti danom objave presude u »Narodnim novinama«.
Poslovni broj: Usoz-30/16-5
Zagreb, 13. lipnja 2016.
Predsjednica vijeća Evelina Čolović Tomić, v. r.
