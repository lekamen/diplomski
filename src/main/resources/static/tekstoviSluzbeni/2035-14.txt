 nakon toga, a Bugarska predviđa nemogućnost kandidiranja osobama koje se nalaze u istražnom zatvoru ili u zatvoru, bez obzira na trajanje kazne (dakle, i za osobe koje još uvijek nisu pravomoćno utvrđene). 3.5. Uvjet koji je propisan ZID ZIZHS-om u skladu je s naprijed navedenim načelima, a nastup posljedica ovakve mjere stavlja izvan dosega politike – osobe kojima će biti onemogućeno kandidiranje prethodno moraju biti pravomoćno osuđene u sudskom postupku. Stoga Klub zastupnika smatra ustavnopravno neosnovanim prigovor podnositelja koji se odnosi na odredbe članka 8. ZID ZIZHS-a te smatra da niti s ove osnove ne postoje pretpostavke za pokretanje postupka za ocjenu ustavnosti osporenog zakona.«
4) Ocjena Ustavnog suda
a) Ustavne osnove
36. Članak 1. Ustava glasi:
»Članak 1. Republika Hrvatska jedinstvena je i nedjeljiva demokratska i socijalna država. U Republici Hrvatskoj vlast proizlazi iz naroda i pripada narodu kao zajednici slobodnih i ravnopravnih državljana. Narod ostvaruje vlast izborom svojih predstavnika i neposrednim odlučivanjem.«
37. Članak 16. Ustava glasi:
»Članak 16. Slobode i prava mogu se ograničiti samo zakonom da bi se zaštitila sloboda i prava drugih ljudi te pravni poredak, javni moral i zdravlje. Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.« 38. Mjerodavni dio članka 45. stavka 1. Ustava glasi: »Članak 45. Hrvatski državljani s navršenih 18 godina (birači) imaju opće i jednako biračko pravo u izborima za Hrvatski sabor, ... u skladu sa zakonom. (...)«
b) Načelna pravna stajališta
39. Ustavni sud razmotrio je prijedlog predlagateljice vodeći se mjerodavnim odredbama Ustava i temeljnim ustavnim načelima te pravnim standardima koje je u svojoj praksi izgradio Europski sud za ljudska prava (u daljnjem tekstu: ESLJP) u primjeni članka 3. Protokola br. 1 uz Konvenciju za zaštitu ljudskih prava i temeljnih sloboda Vijeća Europe (»Narodne novine – Međunarodni ugovori« broj 18/97., 6/99., 8/99., 14/02. i 1/06.; u daljnjem tekstu: Konvencija). Ta odredba glasi:
»Članak 3. PRAVO NA SLOBODNE IZBORE Visoke ugovorne stranke obvezuju se da će u razumnim razdobljima provoditi slobodne izbore tajnim glasovanjem, u uvjetima koji osiguravaju slobodno izražavanje mišljenja naroda pri izboru zakonodavnog tijela.« 40. ESLJP je ponovio u predmetu Paksas protiv Litve (presuda, veliko vijeće, 6. siječnja 2011., zahtjev br. 34932/04) opća načela na kojima se temelji članak 3. Protokola br. 1 uz Konvenciju, navodeći: »(a) Opća načela 96. ... članak 3. Protokola br. 1, koji štiti temeljno pravo djelotvorne političke demokracije i kao takav od ključne je važnosti za konvencijski sustav, podrazumijeva subjektivno pravo birati i biti biran (vidjeti ... Mathieu-Mohin i Clerfayt, §§ 47.-51.; Hirst, §§ 57.-58.; Ždanoka, §§ 102.-103.; Tănase, §§ 154.-155.). Iako su ta prava važna, nisu apsolutna. Postoji prostor za ‘implicirana ograničenja’ te u toj sferi države ugovornice moraju uživati slobodu prosudbe (vidjeti Mathieu-Mohin i Clerfayt, § 52.; Hirst, § 60. i Ždanoka § 103.). Sloboda prosudbe u ovom je području široka, budući da postoje mnogobrojni načini uređenja i provođenja izbornih sustava i bogatstvo različitosti, između ostalog, i u povijesnom razvitku, kulturnoj različitosti i političkom razmišljanju u Europi, koje svaka država ugovornica mora uklopiti u svoju vlastitu demokratsku viziju (vidjeti ... Hirst, § 61.; Ždanoka, loc. cit.). Stoga se, radi primjene članka 3. Protokola br. 1, svaki izborni sustav i svako izborno zakonodavstvo mora procijeniti u svjetlu političkog razvitka konkretne države; ... Države ugovornice osobito uživaju značajnu slobodu pri utvrđivanju mjerila za isticanje kandidature na izborima, i u tom kontekstu općenito mogu nametnuti strože uvjete nego u kontekstu (aktivnog) glasačkog prava (vidjeti ... Ždanoka, § 115.; Ādamsons, § 111.; Tănase, § 156.). Međutim, iako je sloboda prosudbe široka, ona nije sveobuhvatna. Sud na kraju mora