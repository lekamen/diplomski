na okolnost utvrđenja doprinosa štetnom događaju obzirom na stupanj alkoholiziranosti M. M. O istome je sastavljena zabilješka nakon uvida u označeni spis i izvršena preslika spisa Kir-522/10 Županijskog suda u Slavonskom Brodu, budući je na presudu od 10. prosinca 2013. god. (kojom je prihvaćen tužbeni zahtjev za isplatu osigurane sume) uložena žalba od strane tuženice pa će spis biti dostavljen na odlučivanje po žalbi Županijskom sudu...
Slijedom navedenog, kako iz dokaznog postupka nedvojbeno proizlazi da je M. M. biološki otac mlt. X. Y., to je sukladno odredbi čl. 55. ObZ-a odlučeno kao u izreci presude.«
3.2. Povodom žalbe tuženika, drugostupanjski sud je potvrdio prvostupanjsku presudu uz obrazloženje u kojem se, između ostalog, navodi:
»Prvostupanjski sud je potpuno i pravilno utvrdio činjenično stanje na kojem je utemeljio pobijanu presudu. Izvedeni su svi predloženi dokazi, koji su pravilno cijenjeni.
Iz zapisnika Županijskog suda u Slavonskom Brodu od 23. ožujka 2011. godine, broj Kir-522/10-5 proizlazi da je prilikom obdukcije pok. M. M. za DNA analizu izuzeta krv, urin i fragmenti lijeve bedrene kosti.
Iz iskaza vještaka dr. G. Ć. proizlazi da uzorak krvi izuzet prilikom obdukcije pok. M. M. nije bio dovoljno kvalitetan za DNA analizu jer je uzorak bio neprimjereno uskladišten na odjelu za patologiju Opće bolnice 'Dr. J. B.', pa je DNA u tom uzorku propala. U dogovoru sa uređujućim sucem i šefom odjela za patologiju Opće bolnice 'Dr. J. B.' dr. K. J. dostavljen mu je dio bedrene kosti pok. M. M. koji je izuzet prilikom obdukcije, iz kojeg uzorka je izolirana DNA dostatna za analizu po forenzičkim kriterijima. Na temelju provedene analize DNA majke I. V. i djeteta mlt. X. Y. sa vjerojatnošću 99,999998630%, čime je očinstvo praktično dokazano.
Prvostupanjski sud je nalaz i mišljenje vještaka dr. G. Ć. pravilno ocijenio objektivnim i sačinjenim u skladu s pravilima struke. Također je pravilno ocijenio vjerodostojnim iskaze svjedoka M. Z., M. S. i zakonske zastupnice tužitelja I. V. iz kojih proizlazi da su I. V. i sada pok. M. M. bili zaručeni i namjeravali sklopiti brak u čemu ih je omela smrt M. M.
Navodima žalbe nije dovedeno u sumnju utvrđeno činjenično stanje.
Zakon o parničnom postupku ne sadrži pravni pojam nezakonitog dokaza, taj pojam sadrži Zakon o kaznenom postupku.
Tuženik osporava nalaz vještaka dr. G. Ć. koji je utemeljen na DNA analizi biološkog uzorka pok. M. M. (bedrena kost), ali nije predložio da se vještačenje provede na uzorku njegove krvi prema kojoj je bilo moguće izvršiti DNA analizu radi utvrđenja očinstva mlt. X., što proizlazi iz iskaza vještaka dr. G. Ć. Obzirom na utvrđeno činjenično stanje izvođenje ovog dokaza je morao predložiti tuženik, sukladno čl. 219. st. 1. ZPP-a. Budući tuženik taj dokaz nije predložio prvostupanjski sud ga opravdano nije izveo.«
3.3. Nezadovoljan ishodom postupka, podnositelj je Ustavnom sudu podnio ustavnu tužbu i istodobno s time Vrhovnom sudu izvanrednu reviziju u kojoj je naveo pravno pitanje "da li se na temelju nezakonitih dokaza može donijeti sudska odluka u parničnom postupku". Rješenjem Vrhovnog suda njegova je revizija odbačena kao nedopuštena, a postupak pred Ustavnim sudom nastavljen je po ranije podnesenoj ustavnoj tužbi, kojom podnositelj predlaže da ista bude usvojena.
III. PRIGOVORI PODNOSITELJA
4. Podnositelj u ustavnoj tužbi u bitnome ističe da je odluka prvostupanjskog suda, koja je potvrđena odlukom drugostupanjskog suda, donesena na temelju nezakonitog dokaza, uslijed čega je došlo do povrede njegovih ustavnih prava. U tom smislu, između ostalog, navodi:
»U citiranim postupcima podnositelj ustavne tužbe isticao je da su odluke donijete na temelju nezakonitih dokaza, uslijed čega su povrijeđena njegova zakonska i ustavna prava.
Iz podataka iz spisa evidentno je da je Županijski sud u II-stup. odluci zauzeo stav da nezakoniti dokaz nije pojam građanskog prava, već da je to pojam koji je sadržan u Zakonu o kaznenom postupku, pa da je uslijed