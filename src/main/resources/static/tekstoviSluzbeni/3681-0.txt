39 28.04.2016 Pravilnik o dodjeli tržišne kompenzacije u ribarstvu
MINISTARSTVO POLJOPRIVREDE
1030
Na temelju članka 59. stavka 2. Zakona o morskom ribarstvu (»Narodne novine«, broj 81/2013,14/2014 i 152/2014) ministar poljoprivrede donosi
PRAVILNIK
O DODJELI TRŽIŠNE KOMPENZACIJE U RIBARSTVU
I. OPĆE ODREDBE
Članak 1.
(1) Ovim se Pravilnikom propisuju uvjeti i način ostvarivanja prava na dodjelu tržišne kompenzacije za prodani ulov riba i drugih morskih organizama, osim plave ribe, spužava i koralja u skladu s popisom navedenim u Obrascu III. (u daljnjem tekstu: ribe i drugi morski organizmi).
(2) Obrazac III. nalazi se u Prilogu ovoga Pravilnika i njegov je sastavni dio.
Definicije
Članak 2.
Pojmovi korišteni u ovome Pravilniku imaju sljedeće značenje:
1. Agencija za plaćanja u poljoprivredi, ribarstvu i ruralnom razvoju (u daljnjem tekstu: Agencija za plaćanja) – tijelo nadležno za isplatu novčanih sredstava dodijeljenih temeljem ovoga Pravilnika.
2. Korisnik – svaka fizička ili pravna osoba koja podnosi zahtjev za tržišnu kompenzaciju u skladu s ovim Pravilnikom i zadovolji uvjete iz ovoga Pravilnika.
3. Ministar – čelnik središnjeg tijela državne uprave koje je nadležno za poslove ribarstva.
4. Ministarstvo poljoprivrede (u daljnjem tekstu: Ministarstvo) – središnje tijelo državne uprave nadležno za poslove ribarstva.
5. Uprava ribarstva – unutarnja ustrojstvena jedinica Ministarstva poljoprivrede nadležna za poslove ribarstva.
6. Zahtjev za tržišnu kompenzaciju (u daljnjem tekstu: Zahtjev) – propisani obrazac kojeg fizičke ili pravne osobe ispunjavaju te podnose u svrhu dodjele novčane kompenzacije za prodanu količinu riba i drugih morskih organizama.
Članak 3.
(1) Potpora u skladu s ovim Pravilnikom podrazumijeva dodjelu bespovratnih novčanih sredstava iz državnog proračuna Republike Hrvatske koja se određuje kao postotni iznos prosječne cijene iz članka 6. stavka 4. ovoga Pravilnika za prodanu količinu riba i drugih morskih organizama ili kao postotni iznos cijene za prodanu količinu riba i drugih morskih organizama prema dostavljenim računima (u daljnjem tekstu: tržišna kompenzacija).
(2) Potpora se provodi u skladu s Ugovorom o pristupanju Republike Hrvatske Europskoj uniji (»Narodne novine« Međunarodni ugovori, br. 2/2012 i 9/2013) sukladno kojem je Ministarstvo u propisanom roku dostavilo Europskoj komisiji popis postojećih državnih potpora u ribarstvu koje će se provoditi do zaključno 30. lipnja 2016. godine.
Odluka o raspoređivanju i korištenju sredstava
Članak 4.
(1) Ministar donosi Odluku o raspoređivanju i korištenju novčanih sredstava namijenjenih za dodjelu tržišne kompenzacije na godišnjoj razini te istom obuhvaća fiskalnu godinu u kojoj se novčana sredstva isplaćuju za 4. obračunsko razdoblje 2015. godine i 1. i 2. obračunsko razdoblje 2016. godine.
(2) Odluku iz stavka 1. ovoga članka ministar donosi najkasnije do 10. svibnja 2016. godine.
II. UVJETI DODJELE TRŽIŠNE KOMPENZACIJE
Korisnici
Članak 5.
(1) Korisnik mora ispunjavati sljedeće uvjete:
– biti pravna ili fizička osoba vlasnik/ovlaštenik povlastice za gospodarski ribolov na moru ili ribarska zadruga priznata u skladu s Pravilnikom o ribarskim zadrugama (»Narodne novine«, broj 48/2010),
– u trenutku podnošenja Zahtjeva imati važeću povlasticu za gospodarski ribolov na moru temeljem koje podnosi Zahtjev,
– uredno ispunjavati obveze propisane Zakonom o morskom ribarstvu (»Narodne novine«, broj 81/2013, 14/2014 i 152/2014) te podzakonskim propisima donesenim na temelju njega, posebno vezano uz dostavu podataka o ulovu na propisanom obrascu i u propisanom roku za obračunsko razdoblje za koje se podnosi Zahtjev.
(2) Ukoliko je korisnik vlasnik/ovlaštenik više povlastica za gospodarski ribolov na moru, može ostvariti pravo na sufinanciranje po svakoj povlastici koje je vlasnik/ovlaštenik, pri čemu za svaku povlasticu ne mora podnijeti zasebni Zahtjev, ali isto mora biti razvidno iz obrasca Zahtjeva te prateće dokumentacije.
Iznosi tržišne kompenzacije