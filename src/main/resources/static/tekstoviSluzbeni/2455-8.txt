 razdvajanja postupaka arbitražni sud koji je vodio postupak ostaje nadležan i za vođenje postupka u povodu tužbe utemeljene na prigovoru radi prebijanja nakon razdvajanja postupaka.
(8) Ako tuženik ne podnese tužbu umjesto prigovora radi prebijanja u roku koji mu arbitražni sud odredi (stavak 4.), smatrat će se da je povukao prigovor radi prebijanja i u tom je slučaju dužan tužitelju naknaditi troškove kao u slučaju povlačenja protutužbe.
3. Određenje zadaće arbitražnog suda
Isprava o određenju zadaće arbitražnog suda
Članak 33.
(1) Odmah nakon osnivanja, arbitražni sud može sastaviti ispravu kojom se određuje zadaća arbitražnog suda. Ta isprava može osobito sadržavati:
– imena i podatke o strankama;
– poštanske i elektroničke adrese stranaka i njihovih zastupnika na koje se mogu slati obavijesti te putem kojih se može odvijati komunikacija za potrebe arbitražnog postupka;
– imena, podatke te poštanske i elektroničke adrese arbitara na koje se mogu slati obavijesti te putem kojih se može odvijati komunikacija za potrebe arbitražnog postupka;
– podatke o ustroju arbitražnog suda;
– navođenje arbitražnog sporazuma između stranaka kao osnove nadležnosti arbitražnog suda;
– mjesto arbitraže;
– jezik arbitraže;
– podatke o mjerodavnom materijalnom pravu;
– podatke o mjerodavnim pravilima postupka;
– podatke o načinu donošenja procesnih odluka od strane arbitražnog suda;
– pravila o obliku i načinu predlaganja dokaza arbitražnom sudu;
– pravila o načinu saslušanja svjedoka i vještaka u arbitražnom postupku;
– pravila o sadržaju i obliku podnesaka stranaka i načinu podnošenja arbitražnom sudu i strankama;
– sažetak tvrdnji i navoda stranaka te njihovih zahtjeva;
– sporna pitanja koja arbitražni sud treba riješiti;
– naznaku da su arbitri prihvatili svoje imenovanje, da stranke prihvaćaju nadležnost arbitražnog suda te da je on ovlašten riješiti spor u skladu s ovom ispravom, da stranke nemaju nikakvih prigovora prema bilo kojem od arbitara, da smatraju da su arbitri nepristrani i neovisni te da je arbitražni sud valjano osnovan odnosno naznaka da između stranaka postoji spor o nadležnosti;
– privremeni vremenski raspored poduzimanja radnji u postupku.
(2) Nacrt isprave iz stavka 1. ovoga članka će arbitražni sud dostaviti strankama i odrediti im razuman rok za očitovanje. Radi sastavljanja te isprave, dogovora o njenom sadržaju i potpisivanju može se održati posebno ročište, ako arbitražni sud ocijeni da je to potrebno.
(3) Arbitražni sud dužan je sastaviti ispravu o određenju zadaće arbitražnog suda ako su se stranke o tome sporazumjele na način propisan za sklapanje ugovora o arbitraži ili naknadno tijekom postupka razmjenom podnesaka ili na ročištu.
(4) Isprava o određenju zadaće arbitražnog suda u slučaju iz stavka 3. ovoga članka, neće se sastaviti ako se stranke sporazume da je ne treba sastavljati.
(5) Ako arbitražni sud, u slučaju stavka 1. ovoga članka, u roku od dva mjeseca od svog osnivanja ne donese zaključak o sastavljanju isprave o određenju njegove zadaće, smatrat će se da je odlučio da se takva isprava neće sastaviti.
Potpisivanje i odobrenje isprave o određenju zadaće arbitražnog suda
Članak 34.
(1) Ispravu o određenju zadaće arbitražnog suda potpisat će arbitri i stranke.
(2) Isprava iz stavka 1. ovoga članka treba biti sastavljena i potpisana u roku od dva mjeseca od osnivanja arbitražnog suda. Taj rok predsjednik Sudišta ili osoba koju on ovlasti može produljiti na obrazloženi zahtjev arbitražnog suda.
(3) Ako neka od stranaka odbije sudjelovati u sastavljanju isprave ili je odbije potpisati, isprava će se uputiti na odobrenje Sudištu. O odobrenju odlučuje predsjednik Sudišta ili član predsjedništva Sudišta kojega on odredi.
4. Opća pravila o postupku
Vođenje postupka
Članak 35.
(1) Ako Pravilnikom nije drukčije određeno, arbitražni sud provest će postupak na način koji smatra primjerenim.
(2) Arbitražni sud može, ako ocijeni da je to s obzirom na okolnosti slučaja primjereno i ako to nije učinjeno već u ispravi 