115 23.10.2015 Pravilnik o radu vojne veterinarske inspekcije Ministarstva obrane i Oružanih snaga Republike Hrvatske
MINISTARSTVO OBRANE
2199
Na temelju članka 60. stavka 3. Zakona o veterinarstvu (»Narodne novine«, broj 82/13 i 148/13), ministar obrane uz prethodno mišljenje ministra poljoprivrede donosi
PRAVILNIK
O RADU VOJNE VETERINARSKE INSPEKCIJE MINISTARSTVA OBRANE I ORUŽANIH SNAGA REPUBLIKE HRVATSKE
I. OPĆE ODREDBE
Članak 1.
(1) Ovim se Pravilnikom uređuju djelokrug rada, službeni akti i sustav izvješćivanja veterinarske inspekcije Ministarstva obrane i Oružanih snaga Republike Hrvatske (u daljnjem tekstu: vojna veterinarska inspekcija).
(2) Veterinarske preglede i kontrolu pošiljaka životinja, hrane životinjskog podrijetla i hrane za životinje namijenjenih Ministarstvu obrane i Oružanim snagama Republike Hrvatske, kao i inspekcijski nadzor/službenu kontrolu u ustrojstvenim jedinicama Ministarstva obrane i Oružanih snaga Republike Hrvatske obavlja veterinarski inspektor Ministarstva obrane i Oružanih snaga Republike Hrvatske (u daljnjem tekstu: vojni veterinarski inspektor).
(3) Iznimno od odredbe stavka 2. ovoga članka, veterinarske preglede može, po ovlaštenju Ministarstva obrane i Oružanih snaga Republike Hrvatske, obavljati i civilni ovlašteni veterinar.
Članak 2.
Pojmovi koji se koriste u ovom Pravilniku imaju sljedeće značenje:
1. Dokumentacijski pregled – pregled komercijalnih isprava i/ili isprava određenih propisima o hrani ili hrani za životinje koje prate pošiljku.
2. Fizički pregled pošiljke – provjera hrane životinjskog podrijetla ili hrane za životinje, što može uključivati provjere na prijevoznom sredstvu, provjeru ambalaže, označavanja i temperature, uzimanje uzoraka za analizu i laboratorijsko testiranje te ostale provjere potrebne da se provjeri poštivanje propisa o hrani ili hrani za životinje.
3. Hrana životinjskog podrijetla – proizvodi dobiveni od životinja i jestivih dijelova životinja, uključujući i žive životinje (ribe, školjkaši) u prerađenom ili neprerađenom stanju, namijenjeni prehrani ljudi, uključujući hranu koja sadrži i proizvode ne životinjskog podrijetla te neprerađene proizvode životinjskog podrijetla.
4. Hrana za životinje – svaka tvar ili proizvod, uključujući i dodatke hrani za životinje, prerađen, djelomično prerađen ili neprerađen, a namijenjen je hranidbi životinja.
5. Identifikacijski pregled – vizualna inspekcija kako bi se provjerilo slažu li se potvrde ili ostale isprave koje prate pošiljku s obilježjima i sadržajem pošiljke.
6. Inspekcijski nadzor – kontrolu hrane ili hrane za životinje kako bi se verificiralo da su zadovoljeni uvjeti propisa o hrani ili hrani za životinje te zdravlju i dobrobiti životinja.
7. Posjednik – svaka pravna ili fizička osoba koja je kao vlasnik, korisnik ili čuvar izravno odgovorna za zdravlje i dobrobit službene životinje.
8. Pošiljka – službene životinje ili proizvodi životinjskog podrijetla i druge pošiljke, iste vrste, obuhvaćene istim dokumentom određenim veterinarskim propisima, koji su istim prijevoznim sredstvom dopremljene iz iste države ili iz istog dijela države, poslane od jednog pošiljatelja, a namijenjene jednom primatelju.
9. Premještanje – svako komercijalno ili nekomercijalno premještanje službene životinje iz područja iz kojeg potječe ili nekoga drugog mjesta na drugu lokaciju (odredišno mjesto) odnosno otpremanje pošiljaka životinjskog podrijetla i hrane za životinje bez obzira na namjenu.
10. Propisi o hrani – zakoni i drugi propisi koji uređuju pitanje hrane i hrane za životinje općenito te posebno sigurnost hrane, a koji obuhvaćaju sve faze proizvodnje, prerade i distribucije hrane, kao i hrane za životinje koja se proizvodi ili kojom se hrane životinje za proizvodnju hrane.
11. Službena kontrola – svaki oblik kontrole koju vojna veterinarska inspekcija provodi s ciljem provjere poštivanja propisa o hrani i hrani za životinje, te propisa o zdravlju i dobrobiti životinja.
12. Službeni uzorak – uzorak uzet prema propisanom