 stručnog ispita određuje predsjednik Ispitnog povjerenstva.
(3) Kandidati se o mjestu i vremenu polaganja stručnog ispita obavještavaju putem mrežne stranice ministarstva nadležnog za poslove pravosuđa, najmanje osam dana prije dana određenog za polaganje stručnog ispita.
Članak 9.
(1) Kandidat može pisanim putem odgoditi polaganje stručnog ispita najkasnije pet dana prije dana određenog za polaganje.
(2) Ako kandidat bez opravdanog razloga ne pristupi polaganju stručnog ispita, smatra se da ga nije položio te mu se uplaćeni troškovi ne vraćaju.
Polaganje stručnog ispita
Članak 10.
(1) Stručni ispit polaže se iz predmeta:
1. stečajno pravo
2. osnove građanskog prava, prava društava i trgovačkog prava
3. osnove računovodstva i financija.
(2) Kandidat koji ima položen pravosudni ispit ne polaže stručni ispit iz predmeta osnove građanskog prava, prava društava i trgovačkog prava.
(3) Kandidat koji ima položen ispit za ovlaštenoga državnog revizora ili ovlaštenog revizora ne polaže stručni ispit iz predmeta osnove računovodstva i financija.
Članak 11.
(1) Stručni ispit sastoji se od pisanog i usmenog dijela.
(2) Na pisanom dijelu stručnog ispita kandidat izrađuje pisanu zadaću iz predmeta stečajno pravo, prema zadacima koje će utvrditi Ispitno povjerenstvo.
(3) Pisanu zadaću kandidat izrađuje na računalu, a propise mu osigurava ministarstvo nadležno za poslove pravosuđa.
(4) Pisani dio stručnog ispita traje 120 minuta.
(5) Pisanu zadaću ocjenjuje predsjednik Ispitnog povjerenstva ocjenom »položio« ili »nije položio« i priopćava je kandidatu na usmenom dijelu stručnog ispita.
(6) Kandidat koji nije položio pisani dio ispita ne može pristupiti usmenom dijelu ispita iz predmeta stečajno pravo.
Članak 12.
(1) Redoslijed ispitivanja pojedinih kandidata na usmenom dijelu stručnog ispita određuje predsjednik Ispitnog povjerenstva.
(2) Usmeni dio stručnog ispita je javan. Predsjednik Ispitnog povjerenstva može s usmenog dijela ispita udaljiti osobe koje svojim ponašanjem ometaju ispitivanje.
Članak 13.
(1) Uspjeh iz svakog predmeta stručnog ispita ocjenjuje se ocjenom »položio« ili »nije položio«. Kandidat koji se istakne osobitim znanjem ocijenit će se ocjenom »položio s posebnom pohvalom«.
(2) Ako kandidat bude ocijenjen ocjenom »nije položio« iz dva predmeta, predsjednik Ispitne komisije objavit će da kandidat nije položio ispit i prekinuti daljnje ispitivanje.
(3) Kandidat je položio stručni ispit ako položi sve predmete stručnog ispita.
(4) Postignuta ocjena priopćuje se kandidatu neposredno nakon završetka usmenog dijela stručnog ispita.
Članak 14.
(1) Kandidat koji na stručnom ispitu ne položi jedan predmet može polagati popravni ispit iz tog predmeta.
(2) Ako kandidat na usmenom dijelu ispita iz predmeta stečajno pravo bude ocijenjen ocjenom »nije položio«, predsjednik Ispitnog povjerenstva odlučit će o potrebi ponovne izrade pisane zadaće.
(3) Rok za polaganje popravnog ispita ne može biti kraći od mjesec dana niti dulji od tri mjeseca.
(4) Ako kandidat u roku iz stavka 3. ovoga članka ne pristupi polaganju popravnog ispita ili popravni ispit ne položi, smatra se da stručni ispit nije položio.
Članak 15.
(1) Ako kandidat tijekom polaganja stručnog ispita odustane od polaganja, smatrat će se da ispit nije položio.
(2) Iznimno od odredbe stavka 1. ovoga članka, ako kandidat iz zdravstvenih ili drugih osobito opravdanih razloga odustane od započetog polaganja stručnog ispita, Ispitno povjerenstvo donijet će odluku o odgodi ispita.
(3) Ako kandidat ne nastavi polaganje stručnog ispita u vrijeme određeno odlukom iz stavka 2. ovog članka, smatrat će se da ispit nije položio.
Članak 16.
Kandidat koji ne položi stručni ispit ponovnom polaganju ispita može pristupiti po proteku četiri mjeseca od dana polaganja ispita.
Članak 17.
(1) Tajnik Ispitnog povjerenstva za svakog kandidata vodi zapisnik o polaganju stručnog ispita.
(2) Zapisnik iz stavka 1. ovog članka vodi se na obrascu 1 koji je sastavni dio ovog Pravilnika.
Članak 18.
(1)