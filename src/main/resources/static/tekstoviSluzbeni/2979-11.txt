klađenja. Svaka osoba koja ima pristup Internetu u Republici Hrvatskoj može faktično igrati igre klađenja online kod bilo kojeg inozemnog priređivača igara klađenja pri čemu je naglasio kako je riječ o nelegalnom postupanju, ali koje unatoč tome i dalje egzistira u Republici Hrvatskoj. Samim time postoji alternativno tržište, koje je samo po sebi nelegalno iz razloga što za djelatnost priređivača igara na sreću – klađenje nisu ispunjene Zakonom propisane pretpostavke, a ne zbog djelatnosti kao takve.
Favorit je naveo kako je obavijest o preliminarno utvrđenim činjenicama u postupku neprecizna zbog preširoko utvrđenog mjerodavnog tržišta (s obzirom da aspekt virtualnog klađenja nije adekvatno analiziran), te jer je nejasno radi li se o usklađenom djelovanju razmjenom informacija ili sklapanju zabranjenog ugovora o standardizaciji između poduzetnika. Favorit smatra da je ovakvim postupanjem poduzetnicima smanjena mogućnost obrane u ovom postupku. MT se ne može smatrati dijelom cijene klađenja – cijena je, sukladno posebnostima same industrije sportskog klađenja, koeficijent koji daje sportska kladionica. Navedeni koeficijenti su jedina stavka koju kladionice same određuju te se isključivo temeljem razlika u koeficijentima poduzetnici mogu natjecati na mjerodavnom tržištu. Da bi tržišno natjecanje na mjerodavnom tržištu bilo učinkovito koeficijenti se moraju primijeniti na jednaku bazu. Bez istoga, potrošači ne bi mogli (bez kompleksnog matematičkog izračuna) utvrditi koji je poduzetnik zapravo najkonkurentniji u smislu povoljnosti koeficijenta klađenja. S obzirom da je jedinični trošak takve standardizacije gotovo neznatan, ne može negativno utjecati na tržišno natjecanje u smislu da bi u odsustvu istoga navike potrošača bile drugačije.
Vezano uz navode Bolusa o postojanju tržišta online klađenja kod inozemnih priređivača, Favorit je dodao kako navedena ponuda inozemnih Internet priređivača igara na sreću predstavlja supstitut potrošačima koji konzumiraju usluge na predmetnom mjerodavnom tržištu, faktično alternativno tržište, te je pozvao Agenciju da istu činjenicu uzme u obzir prilikom odlučivanja u ovom postupku.
Germania Sport se očitovala kako je isključivi razlog uvođenja novog načina obračuna MT-a bila promjena zakonskih propisa 1. travnja 2014. kojim se po prvi puta definira osnovica obračuna poreza na dobitke. Upozorila je na specifičnost tržišta igara na sreću i to osobito u pogledu cijene budući da se cijena ne može promatrati u uobičajenom smislu kao prilikom prodaje ili kupnje robe. Sam ulog određuje igrač, odnosno iznos koji će uplatiti, ono što je različito kod priređivača je eventualni dobitak koji ovisi o različitim činjenicama, na primjer koeficijentima, ponudama događaja, eventualnim bonusima i sličnom. Germania sport je u promatranom razdoblju uvela nekoliko bonusa kojima je mnogostruko povećala eventualne dobitke igrača. Germania Sport navodi kako postupanjem stranaka nije došlo do narušavanja tržišne utakmice na tržištu igra na sreću – klađenja, te da su stranke i dalje konkurentne. Od 1. travnja 2014. do danas nisu uvedene izmjene u načinu obračuna MT-a već je u slučaju igara klađenja uživo uveden MT nula posto, odnosno u slučaju navedenih igara uživo MT se ne naplaćuje.
Hattrick i PSK su posebno istaknuli kako je MT specifičan za industriju i u brojnim drugim članicama Europske unije, te i tamo predstavlja pretakanje poreznog opterećenja na igrače. Dana 1. travnja 2014. je došlo do izmjena Zakona kojima je osnovna promjena to što na uplatnim listićima treba zasebno obračunati i iskazati porez na dobitak, a po metodologiji istovjetno je novom obračunu MT-a. Eventualna korist ostvarena novim obračunom jednaka je samo MT-u na dobitnim listićima, a što je gotovo zanemariv postotak prihoda poduzetnika. Konkurencija je jednako intenzivna kao ranije jer razlikovanja i fluktuacija u MT-u nemaju utjecaja na ponašanje igrača, budući da igrači gotovo uvijek uplaćuju okrugle iznose, a razlikovanje od par lipa po