 godina.
51. Međutim, zbog njegova iznimno dugog trajanja, Ustavni sud imao je u vidu i ukupno trajanje parničnog postupka do dana donošenja ove odluke (24 godine, devet /9/ mjeseci i 10 dana), ukupno trajanje upravnog postupka do dana donošenja ove odluke (18 godina, 10 mjeseci i 11 dana), kao i činjenicu da ti postupci i danas traju.
2) Složenost sudskog predmeta
52. Ne može se smatrati da je u konkretnom slučaju riječ o činjenično i pravno složenom predmetu, promatra li se samo onaj njegov dio za koji su nakon stupanja na snagu Zakona o naknadi:92/96 (1. siječnja 1997.) ostali nadležni redovni sudovi.
3) Postupanje nadležnih sudova
53. U razmatranom, pravno relevantnom razdoblju prvostupanjski sud je rješenjem od 4. veljače 2005. odredio prekid postupka.
To je rješenje doneseno 13 godina, šest (6) mjeseci i 11 dana nakon što je podnositeljica pokrenula parnični postupak, odnosno sedam (7) godina, sedam (7) mjeseci i 12 dana nakon što su podnositeljica i njezina majka pokrenule upravni postupak radi ostvarenja prava na naknadu za imovinu oduzetu za vrijeme jugoslavenske komunističke vladavine.
Prvostupanjski sud je potom donio još dva rješenja (19. kolovoza 2010. i 13. rujna 2013.), kojima je odbio prijedloge podnositeljice za nastavak postupka.
54. Drugostupanjski sud je rješenjem od 21. veljače 2006. odbio podnositeljičinu žalbu i potvrdio je rješenje prvostupanjskog suda od 4. veljače 2005. o prekidu postupka.
Rješenjem od 26. listopada 2010. odbio je žalbu podnositeljice protiv rješenja prvostupanjskog suda od 19. kolovoza 2010. o prekidu postupka.
55. Vrhovni sud je rješenjem od 19. listopada 2012. odbacio reviziju podnositeljice protiv rješenja drugostupanjskog suda od 26. listopada 2010.
56. Parnični postupak koji se pred prvostupanjskim sudom vodi pod brojem P-4675/91 i dalje je u prekidu. U tom postupku do danas nije donesena nijedna meritorna odluka.
4) Ponašanje podnositeljice ustavne tužbe (tužiteljice u parničnom postupku)
57. Podnositeljica, kao tužiteljica u parničnom postupku, nije pridonijela duljini sudskog postupka. Štoviše, kao stranka u parničnom postupku, bila je vrlo aktivna i pokazala je iznimnu marnost i brigu za predmet spora.
Podnositeljica je dva puta podnosila pravna sredstva za zaštitu svoga prava na razumnu duljinu sudskog parničnog postupka (5. svibnja 2006. i 27. srpnja 2010.). Podnijela je žalbu protiv rješenja o prekidu parničnog postupka i još dva puta poslije toga tražila njegov nastavak.
58. Ustavnom sudu nije poznato je li podnositeljica tražila zaštitu i protiv šutnje uprave (kad je riječ o upravnom postupku za povrat oduzete imovine), ali eventualni propust da se koristi tim pravnim sredstvom ne utječe na prethodnu ocjenu.
To stoga što je postupanje sudova navodilo podnositeljicu na zaključak da su oni nadležni za rješavanje svih tužbenih zahtjeva koje im je ona podnijela još 1991. godine, te da u pitanju sudske nadležnosti nije ništa promijenjeno stupanjem na snagu Zakona o naknadi:92/96 (iako je tim zakonom ustanovljena nadležnost tijela državne uprave, a ne sudova, za utvrđivanje statusa prijašnjih vlasnika i odlučivanje o vraćanju im oduzete imovine).
5) Ocjena Ustavnog suda
59. S aspekta ustavnog prava na razumnu duljinu postupaka, ovaj je slučaj osobit po tome što je prvostupanjski sud 2005. godine odlučio prekinuti parnični postupak pokrenut 1991. godine (spojeni spisi broj: P-4675/91 i broj: P-4683/91) do okončanja upravnog postupka koji je pokrenut 1997. godine, a ni do danas nije okončan.
Prema tome, prvostupanjski sud prekinuo je parnični postupak nakon što je on trajao već 14 godina, a da u tom razdoblju nije donio nijednu meritornu odluku. Razlog prekida postupka bilo je stupanje na snagu Zakona o naknadi:92/96, odnosno podnositeljičino pokretanje upravnog postupka za povrat oduzete imovine. Međutim, sud je prekinuo parnični postupak tek osam (8) godina nakon što je podnositeljica pokrenula upravni postupak.
Ni prije prekida postupka, a ni u povodu opetovanih prijedloga