16 11.02.2015 Pravilnik o vrstama i načinu primjene mjera prisile prema osobi s težim duševnim smetnjama
MINISTARSTVO ZDRAVLJA
303
Na temelju članka 60. stavka 2. Zakona o zaštiti osoba s duševnim smetnjama (»Narodne novine«, broj 76/2014), ministar zdravlja donosi
PRAVILNIK
O VRSTAMA I NAČINU PRIMJENE MJERA PRISILE PREMA OSOBI S TEŽIM DUŠEVNIM SMETNJAMA
I. OPĆE ODREDBE
Članak 1.
(1) Ovim Pravilnikom uređuje se vrste mjera prisile i način njihove primjene prema osobi s težim duševnim smetnjama smještenoj u psihijatrijsku ustanovu (u daljnjem tekstu: ustanova).
(2) Izrazi koji se koriste u ovome Pravilniku, a koji imaju rodno značenje, bez obzira na to jesu li korišteni u muškom ili ženskom rodu, obuhvaćaju na jednak način muški i ženski rod.
II. SVRHA PRIMJENE MJERA PRISILE
Članak 2.
(1) Mjere prisile propisane ovim Pravilnikom primjenjuju se prema osobi s težim duševnim smetnjama (u daljnjem tekstu: pacijent), u osobito hitnim slučajevima ozbiljnog i izravnog ugrožavanja vlastitog ili tuđeg života, zdravlja ili sigurnosti, kada je to jedini način sprječavanja pacijenta da svojim postupcima ugrozi svoj ili tuđi život, zdravlje i sigurnost.
(2) Mjere prisile mogu se primijeniti samo iznimno i to ako se samo njihovom primjenom može otkloniti neposredna opasnost koja proizlazi iz ponašanja pacijenta, kojom ozbiljno i izravno ugrožava svoj ili tuđi život, zdravlje i sigurnost.
(3) Svi pacijenti imaju pravo biti zaštićeni od ograničavanja kretanja ili odvajanja bilo kojeg oblika od drugih osoba koje nije medicinski opravdano ili koje je nametnuto od strane radnika ustanove kao sredstvo prisile, stege, pogodnosti ili odmazde.
(4) Zabranjena je primjena mjera prisile kao kazna prema pacijentu od strane radnika ustanove.
III. VRSTE MJERA PRISILE
Članak 3.
(1) Mjere prisile su sredstva i metode fizičkog ograničavanja kretanja i djelovanja pacijenta.
(2) Prema pacijentu se mogu primijeniti sljedeće mjere prisile:
– sputavanje (fiksacija) i
– odvajanje (izolacija).
Članak 4.
(1) Sputavanje i odvajanje su postupci kojima se kontrolira agresivnost i trebaju biti obavljeni prema pravilima dobrog postupanja prema pacijentu.
(2) Prema svakom pacijentu treba se odnositi s poštovanjem i dostojanstvom.
(3) U cilju zaštite dostojanstva i sigurnosti pacijenta, kod primjena mjera prisile nisu dopušteni postupci koji diskriminiraju ili vrijeđaju ljudsko dostojanstvo u verbalnom ili fizičkom obliku.
(4) Ustanova je obvezna donijeti detaljne pisane upute o pravilima postupanja radnika ustanove u situacijama agresivnog ponašanja pacijenta prije, u tijeku i nakon primjena mjera prisile.
(5) Pisane upute iz stavka 4. ovoga članka moraju biti istaknute u ordinaciji odnosno odjelu ustanove i svi zdravstveni radnici moraju biti upoznati s istima.
IV. NAČIN PRIMJENE MJERA PRISILE
1. Pripremni postupak
Članak 5.
(1) Prije odluke o primjeni mjere prisile, kad god je to moguće, potrebno je obaviti razgovor s pacijentom i omogućiti mu da izrazi svoje probleme, osjećaje i uzroke njegovog ponašanja.
(2) U komunikaciji je potrebno govoriti jednostavnim, jasnim i uvjerljivim načinom i omogućiti pacijentu da izrazi agresiju (npr. da se pacijent izviče ili da se usmjeri na neku aktivnost). Pacijentu se trebaju odrediti granice dopuštenog ponašanja bez prijetnji i iz njegove okoline ukloniti sve što ga razdražuje.
(3) Razgovor iz stavka 1. ovog članka potrebno je obaviti u mirnoj sobi bez prisustva drugih pacijenata, koja omogućava privatnost pacijenta.
(4) Nakon obavljenog razgovora, potrebno je utvrditi postoji li potreba pacijenta za farmakoterapijom, pa ako postoji, sukladno uputi doktora medicine treba primijeniti farmakoterapiju.
(5) Prije odluke o primjeni mjere prisile potrebno je izvršiti procjenu simptoma i stanja pacijenta, utemeljenu na anamnezi pacijenta, lijekovima koje uzima i najnovijim laboratorijskim nalazima.
2. Postupak primjene mjera prisile
Članak 6.
(1) Odluku o primjeni mjera prisile donosi psihijatar, sukladno Zakonu o zaštiti osoba s duševnim 