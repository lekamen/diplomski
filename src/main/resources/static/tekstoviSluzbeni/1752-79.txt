 odnosima dioničara iz srpnja 2009. hrvatska Agencija za zaštitu tržišnog natjecanja (AZTN) odobrila je koncentraciju MOL-a i INA-e. Prije donošenja odluke Agencija je na svojim web stranicama objavila javni poziv tržišnim konkurentima i svim zainteresiranima da se izjasne o toj koncentraciji. No, nakon proteka četrnaest dana primjedbe nisu dostavili ni konkurenti, ni građani, ni političari, ni bilo koji dioničar. Pored toga, nakon što je pregledala relevantnu dokumentaciju i Europska komisija je 18. svibnja 2009. odobrila kontrolu MOL-a nad INA-om.«
238. Kad je riječ o Glavnom ugovoru o plinskom poslovanju, u rješenju AZTN-a je navedeno (str. 12.):
»Agencija je izvršila uvid i u odredbe Glavnog ugovora o plinskom poslovanju, s Dodacima 1 do 7., sklopljenom 30. siječnja 2009., između Republike Hrvatske koju zastupa Vlada Republike Hrvatske, i MOL-a.
Sukladno Glavnom ugovoru o plinskom poslovanju, Djelatnost skladištenja plina i Djelatnost trgovine plinom, koje su trenutno integrirane u INA-u bit će izdvojene. Svaka djelatnost bit će organizirana kao zaseban pravni subjekt odvojen i u 100 postotnom vlasništvu INA-e. Čim bude moguće Društvo za skladištenje i Društvo za trgovinu bit će preneseni Vladi Republike Hrvatske ili subjektu koji je u vlasništvu Vlade ili ga Vlada odredi u ovu svrhu.
Uvid je Agencija izvršila i Ugovor o kupoprodaji 100% poslovnog udjela u društvu Podzemno skladište plina d.o.o., s Prilozima 1 do 15, sklopljen 30. siječnja 2009., između poduzetnika INA i Plinacro d.o.o.
Sukladno ovom ugovoru, imatelj 100 posto udjela u temeljnom kapitalu poduzetnika Podzemno skladište plina d.o.o., odnosno INA, prodaje cjelokupni poslovni udjel poduzetniku PLINACRO d.o.o., u kojem 100 posto udjela u temeljnom kapitalu ima Vlada Republike Hrvatske.
(...)
Agencija nije detaljnije analizirala odredbe navedenih ugovora o plinskom poslovanju upravo iz razloga odvajanja tog poslovanja iz INA-e, odnosno s obzirom da ta djelatnost, stupanjem na snagu Prvih izmjena i dopuna o međusobnim odnosima dioničara, više neće biti u sustavu sudionika koncentracije.«
239. Prema Godišnjem izvješću INA-e za 2009. (http://www.ina.hr/UserDocsImages /g_izvjesca_pdf/gi_2009_hr.pdf), poslije sklapanja Prve izmjene dioničarskog ugovora INA-MOL i Glavnog ugovora o plinskom poslovanju od 30. siječnja 2009., na Glavnoj su skupštini Društva, održanoj 10. lipnja 2009., usvojene izmjene statuta te je izabran novi Nadzorni odbor. Nadzorni odbor sada se sastoji od devetero članova, od kojih petero delegira MOL, a troje Vlada (deveti član je predstavnik radnika). Novoizabrana Uprava sastoji se od šestero članova, od kojih troje, uključujući predsjednika Uprave, delegira MOL, a troje Vlada. Uz te izmjene, Uprava INA-e uvela je i Odbor izvršnih direktora koji je odgovoran za upravljanje djelatnostima i funkcijama te za dnevno operativno vođenje poslova. Trgovanje plinom izdvojeno je iz SD Istraživanje i proizvodnja nafte i plina od 1. srpnja 2009. u novoosnovano ovisno društvo »Prirodni plin d.o.o za dobavu i opskrbu prirodnim plinom« koje je »u 100-postotnom vlasništvu INA, d.d. Tvrtka je registrirana za trgovanje, posredovanje i zastupanje na tržištu energije, za dobavu i opskrbu prirodnim plinom na području Republike Hrvatske« (str. 11. i 12. Godišnjeg izvješća).
240. 16. prosinca 2009. između Republike Hrvatske i MOL-a sklopljene su i Prve izmjene i dopune Glavnog ugovora o plinskom poslovanju (First Amendment to the Gas Master Agreement – FAGMA). U to vrijeme podnositelj više nije bio na dužnosti predsjednika Vlade jer je 1. srpnja 2009. dao ostavku na tu dužnost.
4) Istražno povjerenstvo Hrvatskog sabora za utvrđivanje činjenica u vezi privatizacije INA-e (2010.)
241. 6. saziv Hrvatskog sabora donio je 18. ožujka 2010. Odluku o osnivanju Istražnog povjerenstva za utvrđivanje činjenica u vezi privatizacije INA-e Industrije nafte d.d. te svih ugovora i dodataka ugovora između Vlade Republike Hrvatske i strateškog partnera MOL Hungarian oil and gas plc. (105