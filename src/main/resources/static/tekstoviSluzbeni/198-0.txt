9 26.01.2015 Zakon o dopuni Zakona o potrošačkom kreditiranju
HRVATSKI SABOR
199
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O DOPUNI ZAKONA O POTROŠAČKOM KREDITIRANJU
Proglašavam Zakon o dopuni Zakona o potrošačkom kreditiranju, koji je Hrvatski sabor donio na sjednici 23. siječnja 2015. godine.
Klasa: 011-01/15-01/01
Urbroj: 71-05-03/1-15-2
Zagreb, 23. siječnja 2015.
Predsjednik Republike Hrvatske Ivo Josipović, v. r.
ZAKON
O DOPUNI ZAKONA O POTROŠAČKOM KREDITIRANJU
Članak 1.
U Zakonu o potrošačkom kreditiranju (»Narodne novine«, br. 75/09., 112/12., 143/13. i 147/13.) iza članka 11.c dodaje se članak 11.d koji glasi:
»Članak 11.d
(1) Za ugovore o kreditu u CHF i u kunama s valutnom klauzulom u CHF, za anuitete odnosno obroke u redovitoj otplati, tečaj CHF prema kuni utvrđuje se na razini 6,39 kuna za 1 CHF za razdoblje od jedne godine od stupanja na snagu ovoga Zakona.
(2) Razlika visine anuiteta odnosno obroka primjenom tečaja iz stavka 1. ovoga članka u odnosu na tečaj slobodno formiran na tržištu stranih sredstava plaćanja na temelju ponude i potražnje je trošak kreditne institucije.«.
PRIJELAZNE I ZAVRŠNE ODREDBE
Članak 2.
(1) Odredba članka 1. ovoga Zakona, kojim je dodan članak 11.d Zakona primjenjuje se na ugovore o kreditu u CHF i u kunama s valutnom klauzulom u CHF sklopljene prije stupanja na snagu ovoga Zakona.
(2) Iznimno od članka 3. stavka 1. Zakona, članak 11.d koji je dodan člankom 1. ovoga Zakona primjenjuje se i na ugovore o kreditu u CHF i u kunama uz valutnu klauzulu u CHF, neovisno o ukupnom iznosu i vrsti kredita, a koji su sklopljeni prije stupanja na snagu ovoga Zakona.
Članak 3.
Ovaj Zakon stupa na snagu prvoga dana od dana objave u »Narodnim novinama«.
Klasa: 022-03/15-01/10
Zagreb, 23. siječnja 2015.
HRVATSKI SABOR
Predsjednik Hrvatskoga sabora Josip Leko, v. r.
