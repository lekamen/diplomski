 će Prekršajni sud provesti prekršajni postupak i uzeti u obzir pravodobno izjavljeni prigovor tužiteljice i odlučiti o njezinim pravima i obvezama i odgovornosti za prekršaj koji joj se stavlja na teret, zbog najviše vrednote ustavnog poretka Republike Hrvatske, a to je između ostalih vladavina prava, pravo na pravično suđenje te temeljnog načela jednakosti pred zakonom.
Da je tužiteljica znala da u povodu njezinog prigovora sud može donesti odluku na njezinu daljnju štetu tada nije svrhovito izjavljivati prigovor s obzirom da je temeljem zakona tužiteljici bilo uskraćeno pravo žalbe, pa na taj način je ugrožena vladavina prava kao i pravna sigurnost.
(...)
Tužiteljica ističe da svaki dan koristi automobil.
Automobil joj je potreban i za putovanja po Hrvatskoj na relaciji Zagreb – Split, a na koja ide nekoliko puta na mjesec zbog toga što trenutno boravi u Zagrebu, a zbog bolesnog svekra o kojem se brine i kojeg redovito 2 puta mjesečno vozi na pretrage u bolnicu ide najmanje 2 puta mjesečno u Split.
Također, 5 puta tjednom vozi sina na trening i vanškolske aktivnosti.
Stoga, oduzimanjem vozačke dozvole na rok od 4 mjeseca tužiteljica će trpjeti štetu, a odgoda ovrhe po pobijanoj presudi nije suprotna javnom interesu niti bi se odgodom nanijela nekom šteta.«
Zaključno, predložila je usvajanje ustavne tužbe i ukidanje osporene presude Prekršajnog suda u Splitu, Stalne službe u Kaštel Sućurcu.
IV. MJERODAVNO PRAVO
5. Slučaj podnositeljice Ustavni sud razmotrio je u svjetlu članka 202. stavka 4. i članka 244. stavka 2. Prekršajnog zakona (»Narodne novine« broj 107/07., 39/13.,157/13 i 110/15; u daljnjem tekstu: PZ) kojima je propisano:
»Granice ispitivanja prvostupanjske presude i neka ograničenja
Članak 202.
(...).
(4) Ako je podnesena samo u korist okrivljenika žalba, presuda se ne smije izmijeniti na njegovu štetu.
(...).«
»Odlučivanje o prigovoru
Članak 244.
(...)
(2) Ako je prigovor podnesen zbog izrečene kazne ili troškova postupka, sud će izvan rasprave ili žurnog postupka: presudom odbiti prigovor i potvrditi prekršajni nalog, ako nađe da prigovor nije osnovan ili presudom preinačiti prekršajni nalog u pogledu odluke o kazni ili troškovima postupka, ako nađe da je prigovor dijelom ili u cijelosti osnovan.
(...)«
V. OCJENA USTAVNOG SUDA
6. Ustavni sud podsjeća da je obveza Ustavnog suda zaštita ustavnih prava podnositelja ustavnih tužbi u slučajevima kada su ta prava povrijeđena presudom suda ili drugim pojedinačnim aktom nadležnog tijela državne ili javne vlasti. Ustaljeno je stajalište Ustavnog suda da je zadaća u prvom redu nadležnih tijela državne i javne vlasti da tumače i primjenjuju pravo. Uloga Ustavnog suda ograničena je na ispitivanje jesu li učinci takvog tumačenja odnosno primjene prava suglasni s Ustavom i jesu li u konkretnom slučaju doveli do povrede ustavnih prava podnositelja ustavne tužbe. U postupcima pokrenutima ustavnom tužbom, Ustavni sud se u pravilu ne upušta u ispitivanje činjenica, jer njegova zadaća nije bavljenje pogreškama o činjenicama ili o pravu, osim ako i u mjeri u kojoj te pogreške mogu povrijediti ustavna prava.
7. Polazeći, dakle, od navoda iz ustavne tužbe podnositelja, ustavna tužba podnositeljice razmotrena je s aspekta ustavnog prava zajamčenog člankom 29. stavkom 1. Ustava koji glasi:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama, ili o sumnji ili optužbi zbog kažnjivog djela.
(...)«
Sadržaj ustavnog prava propisanog navedenom ustavnom odredbom ograničen je na jamstva pravičnog suđenja, pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje povreda u postupcima pred sudovima i na temelju toga ocjenjuje je li postupak, razmatran kao jedinstvena cjelina, bio vođen na način koji je podnositelju osigurao pravično suđenje.
Arbitrarnim se može ocijeniti pojedinačni akt pri čijem je donošenju njegov donositelj bez razboritih ili bez 