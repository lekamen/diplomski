Za sve vrste galopskih utrka konja u kojima sudjeluju punokrvni i polukrvni konji u Republici Hrvatskoj nadležan je HGS, a za sve vrste utrka kasačkih konja nadležan je HKAS.
II. PRAVILA ZA NATJECANJA KOPITARA
Članak 3.
(1) Natjecanje kopitara u Republici Hrvatskoj provodi se u suglasju s Pravilima.
(2) Za organizaciju natjecanja kopitara odgovorni su Nacionalni sportski savezi:
– HKS, u skladu sa svojim statutarnim pravima i odgovornostima sukladno Pravilniku o organizaciji i provođenju natjecanja na konjičkim natjecanjima,
– HGS koji je nadležan za sve aktivnosti i formalno pravnu regulativu na području galopskog sporta u cjelini. Galopske utrke u Republici Hrvatskoj organizira Hrvatski galopski savez (HGS), galopski klubovi, hipodromi i/ili Hrvatski konjički pool (pojedinačno ili zajednički). Sve galopske (trkaće) utrke u Republici Hrvatskoj odvijaju se po Pravilniku HGS-a i uz odobrenje HGS-a,
– HKAS, u skladu sa svojim Statutom i Pravilnikom o kasačkim utrkama za sve kasačke utrke u Republici Hrvatskoj.
(3) U Pravilima se ne smije praviti razlika između kopitara koji su registrirani u Republici Hrvatskoj i kopitara registriranih u drugim državama članicama Europske unije.
(4) U Pravilima se ne smije praviti razlika između kopitara podrijetlom iz Republike Hrvatske i kopitara podrijetlom iz drugih država članica Europske unije.
(5) Pravila za svaku vrstu natjecanja kopitara moraju biti usklađena s pravilima međunarodno priznatih organizacija iz područja natjecanja kopitara, nadležnih za pojedine vrste natjecanja.
Članak 4.
(1) Organizatori natjecanja moraju primijeniti Pravila i odgovorni su za:
– organizaciju i provođenje natjecanja u svim njegovim segmentima na način da garantiraju pravilno i uspješno provođenje natjecanja,
– ispunjenje svih zakonskih obveza vezanih uz pravilno provođenje natjecanja te ispunjenje svih financijskih obveza, raspodjelu novca od nagrada ili dobitka koji može proizaći iz natjecanja,
– startnine, naknade, pologe, nagrade (uključujući i sponzorske nagrade) i prijave,
– prikupljanje podataka o svim relevantnim rezultatima natjecanja, utakmica i utrka prikupljanje podataka o uplaćenim i isplaćenim financijskim obavezama iz prethodne alineje ovog članka.
(2) Pravila navedena u članku 3. ovoga Pravilnika posebno se odnose na:
– zahtjeve za prijavu na natjecanje, a posebno na minimalne ili maksimalne zahtjeve,
– suđenje na natjecanju.
(3) Pravila navedena u članku 3. ovoga Pravilnika ne primjenjuju se u organizaciji:
– natjecanja namijenjenih kopitarima upisanim u posebne matične knjige u cilju unaprjeđivanja pojedinih pasmina i uzgoja,
– regionalnih natjecanja namijenjenih selekciji kopitara,
– povijesnih ili tradicijskih manifestacija.
(4) Koordinirajuće tijelo mora kod organiziranja natjecanja iz stavka 3. ovoga članka unaprijed obavijestiti Europsku komisiju o općim uvjetima organizacije natjecanja.
Članak 5.
(1) Organizator natjecanja, u skladu s Pravilima, može zadržati najviše do 20% novčane nagrade ili dobitka, koji može proizaći iz natjecanja, za mjere zaštite, razvoja i unapređivanja uzgoja.
(2) Uvjete raspodjele sredstava iz stavka 1. ovoga članka Koordinirajuće tijelo uz prethodno pismeno obavještavanje Ministarstva poljoprivrede mora dostaviti Europskoj komisiji i drugim državama članicama unutar Stalnog odbora za zootehniku.
(3) Organizator natjecanja je jedini odgovoran za isplatu nagrada. Organizator mora u programu i propozicijama natjecanja točno navesti iznos nagrade za svaku pojedinu utakmicu ili utrku.
(4) Nagrade se isplaćuju transparentno na žiroračun natjecatelja, konjičkog sportskog kluba, uzgajivača i vlasnika grla po izvršenom obračunu sukladno zakonskoj regulativi Republike Hrvatske i EU u ovom području.
(5) U galopskom sportu HGS je jamac provoditelju kladionice za održavanje raspisanog trkaćeg dana.
(6) U galopskom sportu uzgajivačka nagrada obvezno se isplaćuje prilikom održavanja klasnih utrka i utrka od posebnog interesa za hrvatski uzgoj trkaćih konja.
III. UVJETI