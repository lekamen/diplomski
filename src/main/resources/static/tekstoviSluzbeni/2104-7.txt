 provedbenog Akcijskog plana. S ciljem jasnog definiranja uloga i mjera državnih tijela u prevenciji i suzbijanju terorizma, Nacionalno povjerenstvo će razvijati prijedloge konkretnih operativnih postupaka i procedura.
35. Radi učinkovite provedbe Strategije i njenog Akcijskog plana Nacionalno povjerenstvo će, putem uključenih državnih institucija, također:
a. razvijati suradnju s civilnim društvom radi stvaranja društvene klime koja ne pogoduje širenju i jačanju terorizma, posebice suradnje u promicanju tolerancije, ljudskih prava, vladavine prava, demokracije, dobrog upravljanja i međuvjerskog dijaloga;
b. razvijati suradnju sa znanstvenom i obrazovnom zajednicom radi unapređivanja postojećih mjera zaštite i mehanizama za prevenciju i suzbijanje terorizma. Posebno će se poticati suradnja između akademskih stručnjaka, stručnjaka iz prakse i stvaratelja politika s ciljem utvrđivanja istraživačkih potreba i usmjeravanja istraživačkih aktivnosti u područjima protuterorizma, ekstremizama, medija, propagande, društvenih mreža i svih drugih disciplina i područja uz pomoć kojih je moguće utvrditi i eliminirati uzroke terorizma;
c. razvijati javno-privatno partnerstvo u području otkrivanja, sprječavanja i suzbijanja terorističkih aktivnosti, te osposobljavanja poslovnog sektora u reakciji na teroristički napad odnosno na otklanjanju posljedica eventualnog terorističkog napada. Razvijanje javno-privatnog partnerstva poticat će se posebice glede suzbijanja financiranja terorizma, jačanja informiranja i educiranja javnosti o temama povezanim s terorizmom te radi zaštite identificirane kritične infrastrukture, poput sektora energetike, komunikacijske i informacijske tehnologije, prometa, zdravstvene zaštite, vodnog gospodarstva, hrane, financija te proizvodnje, skladištenja i prijevoza opasnih tvari.
36. Nadležna tijela državne uprave dužna su za potrebe provedbe mjera prevencije i suzbijanja terorizma predvidjeti potrebna sredstva u svojim proračunima i analizirati organizacijske i kadrovske mogućnosti provedbe Strategije te po potrebi predložiti odgovarajuće prilagodbe.
