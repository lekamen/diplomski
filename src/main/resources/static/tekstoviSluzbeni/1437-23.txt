
Članak 151.
Zastava se spušta tako da se skupina okrene čelom nazad, nositelj zastave prilazi stijegu i spušta zastavu, a pratitelji pozdravljaju rukom. U trenutku kada se zastava spusti na dohvat ruku pratitelja, oni je slažu u četverokut i odvajaju od stijega. Nositelj zastave je preklapa i slaže na ruke tako da istom dužinom visi s obiju strana. Nositelj zastave pri odnošenju zastave zapovijeda odlazak skupine prema odredbama za desetinu.
Članak 152.
Zastava postrojbe donosi se ispred postrojbe. Nositelj zastave spušta koplje do tla uz desnu nogu, pod kutom od 45 stupnjeva, a desnu ruku pomiče do težišta koplja. Zastava pri tome visi slobodno. Ako postrojba sa zastavom izlazi iz vojarne, skupina za donošenje i vraćanje zastave kreće se na čelu stroja. Zastava se nosi u skladu s člankom 147. ovoga Pravilnika, a kreće se prema zapovijedi časnika koji zapovijeda postrojbom.
Članak 153.
Zastavna skupina kreće se vježbovnim korakom.
Članak 154.

Slika 79. Stav pozor sa zastavom na koplju
Stav pozor sa zastavom na koplju (slika 79.). Zauzima se osnovni stav s tim da lijeva ruka obuhvaća koplje na visini neposredno iznad desnog ramena, a desna u visini kuka prislonjena na njega. Lakat lijeve ruke je savijen pod kutem od 90°, i u visini je lijevog ramena. Koplje se pruža okomito pored desne strane tijela. Prsti su skupljeni. Stijeg je uzdignut toliko da donji rub zastave seže do visine prsa.

Slika 80. Stav počasni pozdrav sa zastavom na koplju
Stav počasni pozdrav sa zastavom na koplju (slika 80.) je istovjetan stavu pozor uz lijevu ruku koja je ispružena i obuhvaća koplje u visini ramena i ispred njega. Stijeg je pod kutom od 45°. Zastava ne smije dodirivati tlo.

Slika 81. Stav na mjestu odmor sa zastavom na koplju
Stav na mjestu odmor sa zastavom na koplju (slika 81.). Osim položaja desne ruke, ovaj je stav istovjetan stavu na mjestu odmor bez zastave. Desna je ruka blago savijena u laktu i drži koplje u visini kuka, oslonjeno o tlo i poravnato s vrhom desnog stopala, tako da je odmaknuto ukoso naprijed i desno pod kutom od 30° u odnosu na tijelo.
IX. ZAVRŠNE ODREDBE
Članak 155.
Sve specifične vježbovne radnje i postupci granskih, odnosno rodovskih postrojba definiraju se kroz standardne operativne postupke ili zapovijedi.
Članak 156.
Danom stupanja na snagu ovoga Pravilnika prestaje važiti Pravilnik o vježbovnim postupcima u Oružanim snagama Republike Hrvatske (»Narodne novine«, br. 151/13).
Članak 157.
Ovaj Pravilnik stupa na snagu osmog dana od dana objave u »Narodnim novinama«.
Klasa: 023-03/15-04/18
Urbroj: 512-01-15-4
Zagreb, 26. lipnja 2015.
Ministar Ante Kotromanović, v. r.
[1]Kod kratke strojnice remen mora biti opušten više nego što se inače drži da bi se ova radnja mogla provesti.
