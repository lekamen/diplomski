37 01.04.2015 Presuda Upravnog suda u Rijeci broj: 2 UsI-1636/13-11 od 26. veljače 2015.
UPRAVNI SUD U RIJECI
777
PRESUDA
Upravni sud u Rijeci, po sucu dr. sc. Alenu Rajku, uz sudjelovanje zapisničarke Sofije Germovšek, u upravnom sporu tužitelja Vojtjeha Kolara iz Ozlja, Vrhovac 1b, protiv tuženika Hrvatske regulatorne agencije za mrežne djelatnosti (ranije: Hrvatske agencije za poštu i elektroničke komunikacije), Zagreb, Ulica Roberta Frangeša Mihanovića 9, kojeg zastupa službena osoba Igor Prokurica, uz sudjelovanje zainteresirane osobe Hrvatskog Telekoma d.d., Zagreb, Savska cesta 32, kojeg zastupa opunomoćenica Doris Dragičević, radi rješavanja spora između korisnika i operatora, 26. veljače 2015.,
presudio je
Odbija se tužbeni zahtjev radi poništenja odluke Hrvatske agencije za poštu i elektroničke komunikacije, klasa: UP/I-344-08/12-01/878, urbroj: 376-05/ZP-12-07(DB) od 31. listopada 2012., radi vraćanja predmeta tuženiku na ponovni postupak, te radi nadoknade troškova upravnog spora.
Obrazloženje
Odlukom tuženika, klasa: UP/I-344-08/12-01/878, urbroj: 376-05/ZP-12-07(DB) od 31. listopada 2012. odbijen je prigovor tužitelja na račun za mjesec siječanj i veljaču 2012., vezan uz MAXadsl uslugu, ispostavljen od strane ovdje zainteresirane osobe. Tuženik je svoju odluku utemeljio, u bitnome, na sljedećim utvrđenjima. Tužiteljev prigovor odnosi se na račune koje mu je za MAXadsl uslugu operator (ovdje zainteresirana osoba) ispostavio za mjesece siječanj i veljaču 2012., pri čemu tužitelj smatra da nije ostvario promet u količini obračunatoj u spornim računima. Sporni internetski promet ostvaren je s iste ADSL linije te s korisničkim imenom pretplatnika (ovdje tužitelja). Operator brine o sigurnosti svojih korisnika nudeći besplatan paket sigurnosne zaštite koja obuhvaća antivirusnu, antispam i firewall zaštitu. Pružanjem svih uputa korisnicima prilikom prvog spajanja na Internet operator je ispunio svoju obvezu iz članka 43. stavka 3. Zakona o elektroničkim komunikacijama (»Narodne novine«, broj 73/08 i 90/11, u nastavku teksta: ZEK), dok se od korisnika očekuje savjesnost u pažljivom čitanju uputa, kako bi se spriječile neželjene posljedice neovlaštenih upada. Prema Općim uvjetima T-Coma za usluge u javnoj komunikacijskoj mreži za krajnje korisnike, koji Opći uvjeti zajedno sa zahtjevom čine pretplatnički ugovor, pretplatnik potvrđuje da je upoznat te prihvaća i obvezuje se da će se prilikom korištenja T-Comovih internetskih usluga pridržavati pravila ponašanja i obveza, te primjenjivati zaštitne postupke i programe propisane od strane T-Coma, dostupne na službenoj internetskoj stranici www.t-com.hr. Tužitelj je putem elektroničke pošte 13. siječnja 2012. i 26. veljače 2012. bio obaviješten od strane zainteresirane osobe o dvostrukom MAXadsl trošku, na koji način je operator postupio sukladno svojoj obvezi iz članka 24. stavka 1. Pravilnika o načinu rada i uvjetima obavljanja djelatnosti elektroničkih komunikacijskih mreža i usluga (»Narodne novine«, broj 154/11, u nastavku teksta: Pravilnik), a operator ne može znati služi li se korisnik dodijeljenom mu e-mail adresom. Okolnosti konkretnog slučaja upućuju na zaključak da je došlo do zlouporabe bežičnog MAXadsl-a tužitelja, za što ne postoji odgovornost operatora, koji je prilikom prvog spajanja pretplatniku pružio sve potrebne informacije o zaštiti.
Slijedom promjene stvarne nadležnosti za odlučivanje u sporovima u predmetima rješavanja spora između korisnika i operatora, do koje je došlo stupanjem na snagu Zakona o izmjenama i dopunama Zakona o elektroničkim komunikacijama (»Narodne novine«, broj 80/13), Visoki upravni sud Republike Hrvatske je rješenjem, poslovni broj: UsII-46/2012-7 od 3. listopada 2013. predmet ovoga upravnog spora ustupio ovome Sudu.
Tužitelj u tužbi osporava zakonitost tuženikove odluke i navodi, u bitnome, da iz spomenute odluke nije razvidno da je obavljen uvid u ugovor o pružanju MAXadsl usluge, niti da je ugovor potpisan upravo po tužitelju, te 