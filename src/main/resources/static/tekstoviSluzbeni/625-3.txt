izvještaj o potrošnji proračunskih sredstava podnosi)
IV. Bilješke (o provedenim aktivnostima vezanim uz realizaciju projekta/programa/ostalo, postignutim rezultatima i slično).
(3) Kod popunjavanja općih podataka u Obrascu: PROR-POT iz stavka 2. ovoga članka, vjerske zajednice ne popunjavaju podatak o RNO broju.
(4) Davatelj sredstava može, prilikom donošenja odluke ili drugog akta o odobrenju sredstava neprofitnoj organizaciji, dopuniti obrazac izvještaja o potrošnji proračunskih sredstava i drugim podacima s obzirom na specifičnosti financiranja.
(5) Ako je propisom ili drugim aktom temeljem kojeg su proračunska sredstva dodijeljena definirano da ne moraju biti utrošena u poslovnoj godini u kojoj su doznačena, u Izvještaju o potrošnji proračunskih sredstava navodi se podatak o sredstvima prenesenim iz prethodne poslovne godine i načinu njihove potrošnje.
Članak 16.
Neprofitna organizacija koja je primatelj javnih sredstava obvezna je, na zahtjev davatelja sredstava, dostaviti i kopiju vjerodostojne dokumentacije na temelju koje je rashod/izdatak, iskazan u Obrascu: PROR-POT.
VI. REGISTAR NEPROFITNIH ORGANIZACIJA
Članak 17.
(1) Registar neprofitnih organizacija u elektroničkom obliku vodi Ministarstvo financija kao popis neprofitnih organizacija.
(2) Prilikom upisa u Registar, neprofitnoj organizaciji se dodjeljuje redni broj upisa (RNO broj) koji je jedinstven i neponovljiv.
(3) Podaci iz Registra javni su i dostupni na internetskoj stranici Ministarstva financija.
(4) Ministarstvo financija ne izdaje rješenje o upisu u Registar.
Članak 18.
Registar sadrži sljedeće podatke o neprofitnoj organizaciji:
1. Opće podatke:
– naziv neprofitne organizacije
– skraćeni naziv neprofitne organizacije
– osobni identifikacijski broj (OIB)
– matični broj
– pravno ustrojbeni oblik
– broj organizacijskih dijelova (podružnica)
– naziv matičnog registra
– broj iz matičnog registra
– adresa sjedišta
– poštanski broj
– mjesto
– šifra djelatnosti
– račun
– statistička oznaka grada/općine
– statistička oznaka županije
– osoba za kontakt
– telefon, faks
– e-mail, web-stranica.
2. Podatke o zakonskom zastupniku/osobama ovlaštenim za zastupanje.
3. Podatke relevantne za bazu financijskih izvještaja.
Članak 19.
(1) Neprofitna organizacija upisuje se u Registar na temelju prijave na Obrascu: Registar neprofitnih organizacija (Obrazac: RNO), koji se nalazi u prilogu ovoga Pravilnika i njegov je sastavni dio.
(2) Obrazac: RNO, osim podataka o neprofitnoj organizaciji navedenih u članku 18. ovoga Pravilnika, sadrži i
– godinu osnivanja
– potpis zakonskog zastupnika
– pečat neprofitne organizacije
– mjesto i datum sastavljanja.
Članak 20.
(1) Neprofitna organizacija izvještava o promjeni podataka unesenih u Registar podnošenjem prijave za upis promjene na Obrascu: Promjene u Registru neprofitnih organizacija (Obrazac: RNO-P), koji se nalazi u prilogu ovoga Pravilnika i njegov je sastavni dio.
(2) Neprofitna organizacija izvještava Ministarstvo financija o donesenoj Odluci o vođenju jednostavnog knjigovodstva i primjeni novčanog računovodstvenog načela iz članka 9. stavka 2. Zakona, na Obrascu: RNO-P u roku predviđenom za podnošenje godišnjih financijskih izvještaja za prethodnu poslovnu godinu.
(3) Obrazac: RNO–P sadrži:
– redni broj iz Registra (RNO broj)
– pozicija iz Obrasca: RNO
– stari i novi podatak o neprofitnoj organizaciji (opći podaci, podaci o zakonskom zastupniku/osobama ovlaštenim za zastupanje i podaci relevantni za bazu financijskih izvještaja)
– potpis zakonskog zastupnika
– pečat neprofitne organizacije
– mjesto i datum sastavljanja.
Članak 21.
(1) Neprofitna organizacija briše se iz Registra brisanjem iz matičnog registra u koji je neprofitna organizacija upisana prilikom osnivanja.
(2) Neprofitna organizacija, koja prestaje biti obveznik primjene Zakona, podnosi prijavu za brisanje iz Registra na vlastiti zahtjev.
VII. PRIJELAZNE I ZAVRŠNE ODREDBE
Članak 22.
Ovaj Pravilnik stupa na snagu osmog dana od dana objave u »Narodnim novinama«.
