 utvrđivanju činjeničnog stanja u postupcima zaštite ljudskih prava, potrebno je podsjetiti na stajališta ESLJP-a, koji je u predmetu El-Masri protiv Makedonije (presuda, veliko vijeće, 13. prosinca 2012., br. 39630/09) utvrdio »opća načela za evaluaciju činjenica od Suda« (general principles of the Court’s evaluation of the facts) (§§ 151. – 153.). Istodobno je definirao i svoj odnos prema činjenicama konkretnog slučaja o kojima ne postoji suglasnost među suprotstavljenim strankama:
»151. U slučajevima u kojima postoje suprotstavljeni prikazi činjenica Sud je neizbježno suočen pri utvrđivanju činjenica s istim poteškoćama s kojima je suočen bilo koji sud prvog stupnja.«
98. ESLJP je u svojoj praksi također definirao i metode kojima se koristi pri prikupljanju dokaza radi utvrđivanja činjenica. Objasnio ih je u predmetu Ilaşcu i drugi protiv Moldavije i Rusije (presuda, veliko vijeće, 8. srpnja 2004., zahtjev br. 48787/99, §§ 25. – 27.). Na ovom mjestu navodi se samo uvodno utvrđenje ESLJP-a:
»II. Utvrđivanje činjenica
25. Radi utvrđivanja činjenica Sud se koristio dokazima u obliku dokumenata (documentary evidence), očitovanjima stranaka (observations of the parties) i izjavama svjedoka koje su dane na licu mjesta (statements of the witnesses who gave evidence on the spot) ...«
99. Nadalje, Ustavni sud podsjeća da se već u odluci broj: U-III-5807/2010 bavio pravilima o dopuštenosti i ocjeni dokaza u postupcima zaštite ljudskih prava i temeljnih sloboda. Navodi se mjerodavni dio te odluke:
»22. Ustavni sud također podsjeća da je Europski sud već u predmetu Irska protiv Ujedinjenog Kraljevstva (presuda, plenarna sjednica, 18. siječnja 1978., zahtjev br. 5310/71) obrazložio svoj načelni pristup ocjeni dokaza kad provodi postupak po zahtjevu podnositelja:
'209. Sud nije vezan, na temelju Konvencije ili na temelju općih načela primjenjivih na međunarodna sudišta, strogim pravilima dokaza. Da bi se uvjerio, Sud je ovlašten osloniti se na dokaze bilo koje vrste, uključujući, u mjeri u kojoj ih smatra relevantnima, dokumente ili izjave koje stvaraju vlade, bile one tuženice ili podnositeljice zahtjeva, ili druge institucije ili dužnosnici (officials). ...
210. ... S druge strane, Sud, koji je gospodar svoga vlastitog postupka i svojih vlastitih pravila (being master of its own procedure and of its own rules) ..., ima potpunu slobodu u procjeni ne samo dopuštenosti i relevantnosti nego i dokazne snage (probative value) svakog djelića dokaza pred njim.'
U predmetu Nachova i drugi protiv Bugarske (presuda, veliko vijeće, 6. srpnja 2005., zahtjevi br. 43577/98 i 43579/98) Europski sud taj je svoj načelni pristup podrobnije obrazložio:
'147. ... Specifičnost njegove zadaće po članku 19. Konvencije – osigurati da se države ugovornice pridržavaju svojih obveza osiguravanja temeljnih prava zajamčenih u Konvenciji – uvjetovala je i njegov pristup pitanjima dokaznih sredstava i dokaza (issues of evidence and proof). U postupku pred Sudom nema procesnih zapreka (procedural barriers) za dopuštenost dokaza ili predodređenih formula za njihovu ocjenu. On izvodi zaključke koji su, prema njegovu mišljenju, zasnovani na slobodnoj evaluaciji svih dokaza, uključujući i takve zaključke (inferences) koji se mogu izvesti iz činjenica i očitovanja stranaka. Sukladno njegovoj ustaljenoj praksi, dokaz se može izvesti iz istodobnog postojanja dovoljno jakih, jasnih i neproturječnih pokazatelja ili sličnih nepobitnih presumpcija o činjenicama (coexistence of sufficiently strong, clear and concordant inferences or of similar unrebutted presumptions of fact). Štoviše, stupanj uvjerljivosti (persuasion) potreban za postizanje određenog zaključka i s tim u vezi distribucija tereta dokazivanja neraskidivo su povezani sa specifičnošću činjenica, naravi iznesenih tvrdnji i konvencijskim pravom o kojem je riječ. ...'
22.1. I Ustavni sud u postupcima pokrenutim ustavnim tužbama ima zadaću osigurati da se nadležna tijela državne i javne vlasti pridržavaju svojih obveza 