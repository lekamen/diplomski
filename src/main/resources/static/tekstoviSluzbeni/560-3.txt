 redovnog osnovnog kapitala, stopu ukupnog kapitala i omjer financijske poluge,
2. pokazatelje likvidnosti,
3. pokazatelje profitabilnosti (npr. profitabilnost imovine – ROA ili profitabilnost kapitala – ROE) i
4. ostale pokazatelje (npr. tržišne pokazatelje, makroekonomske pokazatelje i slično).
(4) Plan oporavka mora sadržavati obrazloženje odabira pojedinog pokazatelja i odabrane razine tog pokazatelja. Razina pojedinog pokazatelja koja se prati treba biti postavljena tako da osigurava pravodobno poduzimanje mjera iz plana oporavka. Investicijsko društvo dužno je najmanje jednom godišnje, a po potrebi i češće, preispitati učinkovitost odabranih pokazatelja i odabranih razina njihovih vrijednosti.
(5) Investicijsko društvo dužno je uspostaviti odgovarajući sustav redovitog praćenja odabranih pokazatelja te internim aktima urediti barem dinamiku i način praćenja te postupak izvješćivanja.
(6) Ako redovitim praćenjem odabranih pokazatelja investicijsko društvo utvrdi da su oni dosegnuli razinu utvrđenu za poduzimanje mjera iz plana oporavka, uprava investicijskog društva dužna je u roku od najviše pet radnih dana donijeti odluku o poduzimanju ili suzdržavanju od poduzimanja mjera iz plana oporavka i o tome bez odgađanja obavijestiti Agenciju. Ako je investicijsko društvo donijelo odluku o suzdržavanju od poduzimanja mjera iz plana oporavka, dužno je takvu odluku detaljno obrazložiti.
(7) Uprava investicijskog društva može donijeti odluku o poduzimanju mjera predviđenih planom oporavka, iako utvrđeni pokazatelji nisu dosegnuli razinu predviđenu za poduzimanje mjera te je o njoj bez odgađanja dužno obavijestiti Agenciju.
Strateška analiza
Članak 8.
(1) Investicijsko društvo dužno je u strateškoj analizi utvrditi temeljne poslovne aktivnosti i ključne funkcije te odrediti postupke koji su potrebni za održavanje njihova funkcioniranja u situacijama ozbiljnoga financijskog poremećaja.
(2) Strateška analiza u planu oporavka mora uključivati sljedeće:
a) informacije o investicijskom društvu i članicama grupe na koje se plan oporavka odnosi i
b) opcije oporavka.
(3) Plan oporavka mora uključivati i scenarije ozbiljnog makroekonomskog i financijskog poremećaja koji su relevantni za investicijsko društvo, uključujući događaje na razini cijelog sustava i poseban stres povezan s pojedinačnim pravnim osobama i grupama.
Informacije o investicijskom društvu i članicama grupe iz plana oporavka
Članak 9.
Informacije iz članka 8. stavka 2. točke a) ovog Pravilnika moraju uključivati sljedeće:
1. opće informacije o investicijskom društvu i članicama grupe obuhvaćenima planom oporavka uključujući:
a) opis njihove opće poslovne strategije i strategije rizika,
b) poslovni model i poslovni plan, uključujući popis država u kojima posluju, preko značajnih podružnica ili drugih pravnih subjekata,
c) temeljne poslovne aktivnosti i ključne funkcije,
d) opis postupaka i metoda za utvrđivanje temeljnih poslovnih linija i ključnih funkcija,
2. raspoređivanje temeljnih poslovnih aktivnosti i ključnih funkcija na značajne podružnice i pravne subjekte u grupi,
3. opis unutargrupnih povezanosti svih povezanih pravnih subjekata te detaljan opis pravne i financijske strukture investicijskog društva i/ili članica grupe na koje se plan oporavka odnosi, a posebno opis sljedećeg:
a) svih postojećih značajnih unutargrupnih izloženosti, financiranja i tokova kapitala unutar investicijskog društva ili grupe, postojećih jamstava unutar grupe ili jamstava čije je sklapanje, prema potrebi, predviđeno planom oporavka,
b) pravnih povezanosti, uključujući sve pravno obvezujuće unutargrupne sporazume koji su važni poput ugovora o prevladavajućem utjecaju ili ugovora o prijenosu dobiti i gubitka,
c) operativne povezanosti odnosno postojanja centralizacije funkcija koje su važne za poslovanje ostalih pravnih subjekata, podružnica ili grupe u cjelini, u jednom pravnom subjektu ili podružnici, a osobito funkcije informacijske tehnologije, riznice, funkcije kontrole rizika ili