... uslijed bolesti koja je nastala kao posljedica sudjelovanja u obrani suvereniteta Republike Hrvatske.«
V. OCJENA USTAVNOG SUDA
6. Ustavni sud je za ocjenu osnovanosti ustavne tužbe podnositeljice utvrdio mjerodavnim članak 29. stavak 1. Ustava, s kojeg je aspekta razmatrao osnovanost ustavne tužbe.
Članak 29. stavak 1. Ustava glasi:
»Članak 29.
(...) Svatko ima pravo da zakonom ustanovljeni neovisni i nepristrani sud pravično ... odluči o njegovim pravima ...
(...)«
7. U konkretnom slučaju sporno je bilo ostvaruje li podnositeljica na temelju ZID-a ZoPHBDR-a kao udovica preminulog hrvatskog branitelja iz Domovinskog rata koja je sklopila novi brak (koji je u međuvremenu razveden) pravo na obiteljsku invalidninu, odnosno, odnosi li se i na podnositeljicu članak 35. ZID-a ZoPHBDR-a kojim je izmijenjen članak 117. ZoPHBDR-a, a kojim je bilo propisano da bračni drug stupanjem u brak gubi prava koja je ostvario kao član obitelji smrtno stradaloga hrvatskog branitelja iz Domovinskog rata.
8. U upravnom postupku koji je prethodio ustavnosudskom postupku, upravna tijela i Upravni sud odbili su podnositeljičin zahtjev za priznavanje statusa člana obitelji smrtno stradalog hrvatskog branitelja iz Domovinskog rata i ponovnu isplatu obiteljske invalidnine budući da je podnositeljica pravo na obiteljsku invalidninu već prije izgubila stupanjem u bračnu zajednicu, zbog čega ne pripada krugu osoba na koju se odnosi izmjena članka 117. stavka 1. ZoPHBDR-a. Na navedeno ne utječe činjenica da tužiteljica više nije u novo zasnovanoj bračnoj zajednici. Stoga su utvrdili da se članak 35. ZID-a ZoPHBDR-a ne može primijeniti u njenu korist.
8.1. Iz navedenog proizlazi da upravna tijela i Upravni sud nisu uzeli u obzir prijelazne i završne odredbe ZID-a ZoPHBDR-a. Ustavni sud podsjeća da je člankom 47. ZID-a ZoPHBDR-a propisano da će se samo postupci započeti do stupanja na snagu ZID-a ZoPHBDR-a nastaviti i dovršiti po odredbama »starog« ZoPHBDR-a. Drugim riječima, zahtjevi podneseni nakon njegovog stupanja na snagu, dovršit će se po odredbama ZID-a ZoPHBDR-a. Navedeno proizlazi i iz Upute u vezi s primjenom ZID-a ZoPHBDR-a koju je donio ministar Ministarstva branitelja, u kojoj je jasno navedeno da osobe koje su temeljem ranijih propisa izgubile prava po osnovi zaključenja braka ili izvanbračne zajednice nakon stupanja na snagu ZID-a ZoPHBDR-a mogu ponovno podnijeti zahtjev za priznavanje odnosno ponovnu uspostavu prava na obiteljsku invalidninu.
Slijedom navedenog, zbog propusta nadležnih upravnih tijela i Upravnog suda da zahtjev razmotre u svjetlu navedenih prijelaznih i završnih odredbi ZID-a ZoPHBDR-a, odluke upravnih tijela i Upravnog suda su arbitrarne, a podnositeljici je uskraćeno pravo na priznavanje statusa člana obitelji smrtno stradalog hrvatskog branitelja iz Domovinskog rata i ponovnu isplatu obiteljske invalidnine.
Slijedom navedenog utvrđeno je da je podnositeljici povrijeđeno pravo na pravično suđenje iz članka 29. stavka 1. Ustava.
9. Ustavni sud utvrdio je da prigovori podnositeljice vezani uz članke 14. i 18. Ustava, na način kako su postavljeni u ustavnoj tužbi te u mjeri u kojoj bi u okolnostima konkretnog slučaja osporena presuda mogla utjecati na ostvarivanje sadržaja tih ustavnih normi, ne upućuju na mogućnost povrede ljudskih prava i temeljnih sloboda zajamčenih Ustavom.
10. Na temelju članaka 73. i 76. Ustavnog zakona, odlučeno je kao u izreci.
11. Objava ove odluke (točka IV. izreke) temelji se na članku 29. Ustavnog zakona.
Broj: U-III-6745/2014
Zagreb, 11. prosinca 2014.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v. r.
