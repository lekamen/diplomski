 život ugrožen i oštećen, te da to utječe na njegovu obitelj, i emocionalno i materijalno. Podnositelj zaključno ističe da je u skladu s tim, za vrijeme vođenja konkretnih sudskih postupaka, u koje je kaže osobno krenuo misleći da je bitno da postupi pravedno i prijavi nelegalno postupanje, njegovo zdravlje bitno narušeno.
Ustavnom sudu predlaže da odgodi ovrhu osporene presude do donošenja odluke o ustavnoj tužbi, jer misli da takvom odgodom ne bi nikom bila nanesena šteta, a pogotovo da ona ne bi bila suprotna javnom interesu. Budući da smatra da je iz obrazloženja ustavne tužbe vidljivo da je postupak koji je prethodio ustavnoj tužbi proveden u suprotnosti s navedenim ustavnim i konvencijskim jamstvima, za podnositelja je neophodno spriječiti ovrhu i na taj način dosuđenog iznosa naknade štete.
IV. OCJENA USTAVNOG SUDA
9. Polazeći od navoda podnositelja, ustavna tužba razmotrena je u odnosu na povredu ustavnog prava na pravično suđenje iz članka 29. stavka 1. Ustava.
Članak 29. stavak 1. Ustava glasi:
»Članak 29.
Svatko ima pravo da ... sud pravično ... odluči o njegovim pravima i obvezama ...«
10. Sadržaj ustavnog prava zajamčenog člankom 29. stavkom 1. Ustava ograničen je na postupovna jamstva pravičnog suđenja, pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje povreda u postupcima pred sudovima i na temelju toga ocjenjuje je li postupak, razmatran kao jedinstvena cjelina, bio vođen na način koji je podnositeljima osigurao pravično suđenje.
Da bi zakonske odredbe kojima je uređen pravni položaj stranaka odnosno njihovih zastupnika u postupcima pred sudom udovoljile zahtjevu kojeg postavlja članak 29. stavak 1. Ustava, pravni položaj stranaka i njihovih zastupnika mora biti jednak odnosno sudovi u postupku moraju osigurati jednakost stranaka u mogućnosti korištenja procesnih sredstava (jednakost oružja, jednakost sredstava).
Načelo jednakosti sredstava, u smislu pravične ravnoteže među strankama (fair balance) čini jedan od bitnih konstitutivnih elemenata prava na pravično suđenje. S tim u vezi, to načelo nužno obuhvaća razumnu mogućnost stranaka da izlože činjenice i podupru ih svojim dokazima na način da niti jednu od stranaka ne stavljaju u bitno lošiji položaj u odnosu na suprotnu stranku. Ustavni sud u svojoj je praksi prihvatio stajališta Europskog suda za ljudska prava (u daljnjem tekstu: ESLJP) izražena u presudama Perić protiv Hrvatske (presuda, 27. ožujka 2008., zahtjev br. 34499/06, §§ 24. i 25., u odnosu na povredu članka 6. stavka 1. Konvencije) i LB INTERFINANZ A.G. protiv Hrvatske (zahtjev br. 29549/04, presuda od 27. ožujka 2008.), primjerice u odlukama U-III-2182/2014 od 17. lipnja 2014. ("Narodne novine« broj 108/14.), U-III-3874/2008 od 4. travnja 2012., U-III-4304/2011 od 15. listopada 2014.
Tako je ESLJP u presudi Perić protiv Hrvatske istaknuo:
»19. ... S time u vezi, Sud smatra da načelo jednakosti oružja u kontekstu građanske parnice između privatnih stranaka nužno obuhvaća razumnu mogućnost obaju stranaka da izlože činjenice i podupru ih svojim dokazima, u takvim uvjetima koji niti jednu od stranaka ne stavljaju u bitno lošiji položaj u odnosu na suprotnu stranku. Na nacionalnim je vlastima da osiguraju u svakom pojedinačnom slučaju ispunjenje tih zahtjeva (vidi Dombo Beheer, citiran gore, str. 19, par. 33).
U presudi LB INTERFINANZ A.G. protiv Hrvatske, između ostalog, navodi: »Sud ponovo ističe da prema njegovoj praksi načelo jednakosti procesnih oružja zahtijeva postojanje razumne mogućnosti obaju stranaka da izlože činjenice i podupru ih svojim dokazima, u takvim uvjetima koji niti jednu stranku ne stavljaju u bitno lošiji položaj u odnosu na suprotnu stranku (...)«.
11. Ističući razloge za povredu jednakosti oružja kao aspekta prava na pravično suđenje, zajamčenog člankom 29. stavkom 1. Ustava odnosno člankom 6. stavkom 1. Konvencije podnositelj navodi da je u postupku pred prvostupanjskim sudom održana jedna glavna rasprava,