120 02.11.2015 Pravilnik o evidencijskoj oznaci humanitarne ak­cije
MINISTARSTVO SOCIJALNE POLITIKE I MLADIH
2282
Na temelju članka 19. stavka 3. Zakona o humanitarnoj pomoći (»Narodne novine«, broj 102/15) potpredsjednica Vlade Republike Hrvatske i ministrica socijalne politike i mladih donosi
PRAVILNIK
O EVIDENCIJSKOJ OZNACI HUMANITARNE AKCIJE
Članak 1.
Ovim Pravilnikom propisuje se sadržaj evidencijske oznake odobrene humanitarne akcije.
Članak 2.
Evidencijska oznaka humanitarne akcije je oznaka sastavljena od kombinacije velikih tiskanih slova, simbola i brojeva koja se dodjeljuje svakoj odobrenoj humanitarnoj akciji.
Članak 3.
Evidencijska oznaka humanitarne akcije sastoji se od dva dijela koja su međusobno odijeljena kosom crtom.
Prvi dio evidencijske oznake sadrži oznaku županije u kojoj je sjedište nadležnog ureda državne uprave u županiji koji je donio rješenje kojim se odobrava provođenje humanitarne akcije iza kojeg se nalazi vodoravna crta i velika tiskana slova: »HA«.
Drugi dio evidencijske oznake sadrži oznaku vrste humanitarne akcije s obzirom na svrhu organiziranja, brojčanu oznaku kalendarske godine u kojoj je doneseno rješenje kojim se odobrava provođenje humanitarne akcije te redni broj akcije odobrene od strane tog nadležnog ureda u navedenoj kalendarskoj godini, koji su međusobno odvojeni vodoravnom crtom.
Članak 4.
Oznaka županije, odnosno Grada Zagreba, iz članka 3. stavka 2. ovoga Pravilnika, sastoji se od kombinacije velikih tiskanih slova koja su dodijeljena svakoj županiji, odnosno Gradu Zagrebu i navedena su u Dodatku koji čini sastavni dio ovoga Pravilnika.
Članak 5.
Brojčana oznaka kalendarske godine iz članka 3. stavka 3. ovoga Pravilnika sadrži posljednje dvije znamenke te godine.
Članak 6.
Ovaj Pravilnik stupa na snagu prvog dana od dana objave u »Narodnim novinama«.
Klasa: 011-02/15-04/26
Urbroj: 519-03-2-3/2-15-1
Zagreb, 2. studenoga 2015.
Potpredsjednica Vlade Republike Hrvatske i ministrica socijalne politike i mladih Milanka Opačić, v. r.
DODATAK
Redni broj Naziv županije u kojoj je sjedište ureda državne uprave Oznaka županije 1. Grad Zagreb GZG 2. Bjelovarsko-bilogorska županija BBŽ 3. Brodsko-posavska županija BPŽ 4. Dubrovačko-neretvanska županija DNŽ 5. Istarska županija IŽ 6. Karlovačka županija KŽ 7. Koprivničko-križevačka županija KKŽ 8. Krapinsko-zagorska županija KZŽ 9. Ličko-senjska županija LSŽ 10. Međimurska županija MŽ 11. Osječko-baranjska županija OBŽ 12. Požeško-slavonska županija PSŽ 13. Primorsko-goranska županija PGŽ 14. Sisačko-moslavačka županija SMŽ 15. Splitsko-dalmatinska županija SDŽ 16. Šibensko-kninska županija ŠKŽ 17. Varaždinska županija VŽ 18. Virovitičko-podravska županija VPŽ 19. Vukovarsko-srijemska županija VSŽ 20. Zadarska županija ZŽ 21. Zagrebačka županija ZGŽ
