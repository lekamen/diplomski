navedeni problem riješiti trajno.
(...)
Ovim Zakonom su obuhvaćeni svi krediti u CHF odnosno s valutnom klauzulom u CHF, bez obzira na vrstu i namjenu te rok trajanja u kojima dužnikova obveza iz kredita ili obveza vraćanja primljenog koja je nastala zbog prestanka ugovora o kreditu nije ispunjena ili je prisilno ostvarena. Navedenim se osigurava konverzija svih kredita koji su u redovitoj otplati, koji su raskinuti, koji su prodani ili na neki drugi način preneseni ili ustupljeni drugoj strani, te koji su u postupku namire, krediti kojima obveza nije prestala jer nisu namireni u potpunosti, krediti za koje su pokrenuti ovršni postupci, a isključuju se krediti koji su namireni u cijelosti ili su prethodno konvertirani u drugu valutu.
Korisnik kredita ima mogućnost izbora konvertirati kredit u EUR ili nastaviti s otplatom vezanom uz CHF, pri čemu ako nastavi s otplatom vezanom uz CHF, istu nastavlja otplaćivati po tečaju od 6,39 do isteka roka od godinu dana.
S obzirom da su uslijed aprecijacije CHF u prethodnim godinama vjerovnici u svojim poslovnim knjigama evidentirali nerealizirane dobitke zbog usklađenja s tečajem, usklađenje zbog konverzije, koje će u najvećoj mjeri biti nerealizirani gubitak također snose vjerovnici.«
18.1. Mjerodavne odredbe ZID-a ZoKI-ja/19-15, kojima je propisano privremeno rješenje u trajanju od jedne godine (to jest, do 28. veljače 2016.) o kojemu se govori u citiranom dijelu P.Z.-a br. 900/15, glase:
»Prijelazne odredbe u vezi kredita u CHF i kredita u kunama s valutnom klauzulom u CHF
Članak 157.
(1) Za ugovore o kreditu fizičkih osoba koje obavljaju djelatnost slobodnih zanimanja, obrtnika, trgovaca pojedinaca te nositelja obiteljskih poljoprivrednih gospodarstava sklopljene u CHF i u kunama s valutnom klauzulom u CHF, za anuitete odnosno obroke u redovitoj otplati, tečaj CHF prema kuni utvrđuje se na razini 6,39 kuna za jedan CHF za razdoblje od jedne godine od stupanja na snagu ovoga Zakona.
(2) Razlika visine anuiteta odnosno obroka primjenom tečaja iz stavka 1. ovoga članka u odnosu na tečaj slobodno formiran na tržištu stranih sredstava plaćanja na temelju ponude i potražnje je trošak kreditne institucije.
(3) Odredbe stavaka 1. i 2. ovoga članka primjenjuju se na ugovore o kreditu u CHF i u kunama s valutnom klauzulom u CHF sklopljene prije stupanja na snagu ovoga Zakona neovisno o ukupnom iznosu i vrsti kredita.«
19. Ustavni sud primjećuje da je Vlada Republike Hrvatske navela u P.Z.-u br. 899/15 i podatke koji upućuju na zbivanja koja su na kraju dovela do donošenja osporenih zakona (str. 4.):
»Prema podacima Hrvatske narodne banke u razdoblju od 2005. do 2007. godine odobreno je gotovo 90% kreditnih partija stambenih kredita u CHF i s valutnom klauzulom u CHF. Iz navedenoga proizlazi da ovi krediti predstavljaju značajan oblik stambenog kreditiranja u Republici Hrvatskoj. Uglavnom su se koristili za financiranje stanovništva, a podiglo ih je oko 4% kućanstava.
Naime, oko 73.000 dužnika, od kojih još 53.000 i danas (prema podacima Hrvatske narodne banke) izravno je bilo pogođeno rastom glavnice i rastom anuiteta odnosno obroka, a što predstavlja izravnu ugrozu za 200.000 do 300.000 građana Republike Hrvatske. Na taj način ugroženo je zdravlje ljudi koje štiti i Ustav Republike Hrvatske (članci 16. i 50.).«
19.1. Podrobnija analiza tih zbivanja sadržana je u »Izvješću o problematici zaduženosti građana kreditima u švicarskim francima i prijedlozima mjera za olakšavanje položaja dužnika u švicarskim francima na temelju zaključka Odbora za financije i državni proračun Hrvatskog sabora«, koje je Hrvatska narodna banka objavila u rujnu 2015. (http://www.hnb.hr/priopc/2015/hrv/hp15092015_CHF.pdf).
20. Treba ponoviti i da je Vlada Republike Hrvatske u P.Z.-u br. 899/15 također naglasila da su, preračunati u eure, iznosi preostale glavnice koja je vezana uz CHF, nakon otprilike osam godina redovite otplate, danas značajno veći u odnosu na početnu protuvrijednost u EUR-ima iznosa početno odobrene 