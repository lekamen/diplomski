 kakve koristi da u granicama svoje ovlasti obavi službenu ili drugu radnju koju ne bi smjela obaviti, ...
kaznit će se kaznom zatvora od jedne do osam godina.
(...)
(4) Primljeni dar ili druga imovinska korist oduzet će se.«
287. Vrhovni sud je u presudi broj: I Kž Us 60/2010-6 od 5. lipnja 2013. istaknuo da »kaznena djela primanja i davanja mita za društvo koje želi biti pravna država spadaju među najopasnija kaznena djela: ona negiraju jednu od temeljnih vrijednosti civiliziranog društva – jednakost građana. Primanje mita dovodi do nepovjerenja građana u tijela vlasti. Ono potiče društvenu i individualnu nejednakost i negativno utječe na društvenu stabilnost i opću socijalnu sigurnost. Propisivanjem kaznenog djela primanja mita štiti se ne samo javni poredak u cjelini, već i povjerenje građana u institucije države koje postoje kako bi osigurale građanima zakonito, moralno i prihvatljivo ponašanja svih subjekata u odnosima s tim građanima«.
288. Županijski sud u Zagrebu opisao je kazneno djelo primanja mita u obrazloženju osporene prvostupanjske presude ovako:
»Kazneno djelo primanja mita čini službena osoba koja primi dar da u okviru svoje službene ovlasti obavi službenu radnju koju ne bi smjela obaviti. Zaštitni objekt ovog kaznenog djela je zaštita društva i pojedinaca od korumpiranosti državnog aparata, zaštita čistoće, objektivnosti i zakonitosti u službenim postupanjima, a što sve se dovodi u pitanje ako su službene osobe podmitljive, te ako službena radnja može biti predmet ‘kupnje’. Ovakvo postupanje dovodi do okrnjenosti državnog aparata, dovodi u pitanje i u sumnju ispravnost njegovih odluka. Potrebno je istaknuti da, ako ovakvo postupanje poprimi široke razmjere odnosno postane raširena pojava može u potpunosti paralizirati državni aparat i druge službe, a što nesumnjivo izaziva teške negativne posljedice za društvo u cjelini.
U konkretnom predmetu radi se o pravom pasivnom podmićivanju pri čemu je potrebno istaknuti da kaznenopravna zaštita počinje rano – već samom spremnošću službene osobe da primi mito. Zbog znatnog društvenog značenja ranije istaknutih zaštićenih vrijednosti taj prvi zametak korupcije je dovoljan da se konstituira ovo kazneno djelo odnosno da počne kaznenopravna intervencija. Već ta spremnost, potkupljivost i podmitljivost dovoljno je društveno opasna da ugrozi zaštićene vrijednosti. Mito je uvijek vezano uz službenu radnju počinitelja, a te radnje pripadaju u njegove službene zadatke koje on inače obavlja. Kod počinjenja ovog djela mora postojati svijest da se radi o činidbi i protučinidbi, odnosno, o usluzi i protuuslugi. Potrebno je napomenuti da za opstojnost ovog kaznenog djela nije od značaja što se zbivalo nakon sporazuma o mitu odnosno nije bitno je li i poduzeta radnja za koju je primljeno mito.
U predmetnom postupku osnovni preduvjet postojanja kaznenog djela primanja mita je da se mito daje službenoj osobi da u granicama svoje ovlasti obavi službenu radnju koju ne bi smjela, a postupanje službene osobe u granicama ovlasti predstavlja konstitutivno obilježje kaznenog djela primanja mita. U pitanju su uvijek radnje koje spadaju u krug službenih ovlaštenja te službene osobe, radnje koje, uobičajeno, spadaju u njegove službene zadatke, koje on može izvršiti po svom službenom položaju, s time što je u danom slučaju radnja nedopuštena, objektivno protudužnosna, čime ne gubi karakter službene radnje.
Objekt radnje je ‘dar ili kakva druga korist’ a s obzirom da Kazneni zakon ne precizira što se ima smatrati ‘darom’ potrebno je služeći se standardima sudske prakse utvrditi sadržaj tog pojma. Dar predstavlja vrijednost kojom se kod službene osobe izaziva spremnost na kršenje načela koja predstavljaju osnovu obavljanja službe, a u svijetlu ovog postupka državni dužnosnik ne smije primiti dar koji bi ga u obnašanju dužnosti doveo do ovisnosti o bilo kojoj domaćoj ili inozemnoj fizičkoj ili pravnoj osobi.«
289. Iz rješenja Vrhovnog suda broj: I Kž 975/06-7 od 10. srpnja 2008. vidljivo je koje