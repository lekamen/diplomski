31 18.03.2015 Pravilnik o zvanjima, znakovlju i uvjetima postavljanja u zvanje službenika pravosudne policije
MINISTARSTVO PRAVOSUĐA
629
Na temelju članka 115. stavka 1. Zakona o sudovima (»Narodne novine«, broj 28/13) ministar pravosuđa donosi
PRAVILNIK
O ZVANJIMA, ZNAKOVLJU I UVJETIMA POSTAVLJANJA U ZVANJA SLUŽBENIKA PRAVOSUDNE POLICIJE
I. OPĆA ODREDBA
Članak 1.
Ovim Pravilnikom utvrđuju se zvanja, znakovlje i uvjeti za postavljanje u zvanje službenika pravosudne policije.
Službenik pravosudne policije u smislu ovog Pravilnika je službenik Ministarstva pravosuđa raspoređen na poslove osiguranja pravosudnih tijela.
II. ZVANJA SLUŽBENIKA PRAVOSUDNE POLICIJE
Članak 2.
Službenici pravosudne policije postavljaju se u zvanja nakon položenog ispita za zvanje u skladu s Pravilnikom o unutarnjem redu Ministarstva pravosuđa.
Službenike pravosudne policije u zvanja rješenjem postavlja ministar pravosuđa.
Članak 3.
Zvanja službenika pravosudne policije su:
a) Za službenike sa srednjom stručnom spremom:
1. mlađi pravosudni policajac,
2. pravosudni policajac,
3. stariji pravosudni policajac.
b) Za službenike s višom stručnom spremom:
1. nadzornik pravosudne policije,
2. viši nadzornik pravosudne policije.
c) Za službenike s visokom stručnom spremom:
1. samostalni nadzornik pravosudne policije,
2. glavni nadzornik pravosudne policije.
Članak 4.
Osoba koja se prvi put prima u službu pravosudne policije ima status vježbenika za službenika pravosudne policije.
Vježbenik za službenika pravosudne policije mora završiti izobrazbu o načinu obavljanja poslova osiguranja pravosudnih tijela.
Vježbenik za službenika pravosudne policije obvezan je položiti ispit za zvanje najkasnije u roku od 12 mjeseci od dana rasporeda na radno mjesto.
Vježbenik za službenika pravosudne policije može pristupiti polaganju ispita za najniže zvanje svoje stručne spreme nakon uspješno završene izobrazbe iz stavka 2. ovog članka.
Vježbenik za službenika pravosudne policije postavlja se u zvanje nakon što položi ispit za zvanje za svoju stručnu spremu i zadovolji na probnom radu.
Članak 5.
Iznimno od članka 4. ovog Pravilnika osobi koja je primljena na rad u Ministarstvo pravosuđa i raspoređena na poslove osiguranja pravosudnih tijela prilikom postavljanja u zvanje priznat će se radno iskustvo ostvareno na poslovima koji po svom sadržaju odgovaraju poslovima službeničkog radnog mjesta na koje se osoba raspoređuje.
Osoba iz stavka 1. ovog članka može pristupiti polaganju ispita za zvanje nakon završene izobrazbe o načinu obavljanja poslova osiguranja pravosudnih tijela.
Osoba iz stavka 1. ovog članka obvezna je položiti ispit za zvanje najkasnije u roku od 12 mjeseci od dana rasporeda na radno mjesto.
Članak 6.
Službenik pravosudne policije može pristupiti ispitu za neposredno više zvanje za svoju stručnu spremu nakon što je u prethodnom zvanju proveo najmanje pet godina.
Ispitu za neposredno više zvanje može pristupiti službenik pravosudne policije koji je u prethodnom zvanju proveo najmanje četiri godine i koji je posljednje dvije godine ocijenjen ocjenom »primjeran« ili »izuzetan«.
U vrijeme provedeno u zvanju ne računa se kalendarska godina:
– u kojoj je službenik pravosudne policije ocijenjen ocjenom »zadovoljava«,
– u kojoj je službeniku pravosudne policije izrečena kazna za tešku povredu službene dužnosti,
– u kojoj službenik pravosudne policije nije ocijenjen.
Članak 7.
Na obrazloženi prijedlog čelnika ustrojstvene jedinice nadležne za poslove osiguranja pravosudnih tijela službenik pravosudne policije može se postaviti u neposredno više zvanje ako je položio ispit za to zvanje i ako postoji upražnjeno radno mjesto za koje je kao stručni uvjet propisano to zvanje.
Članak 8.
Službenik pravosudne policije koji je stekao viši stupanj stručne spreme od stručne spreme u kojoj je postavljen u zvanje može polagati ispit za najniže zvanje koje odgovara stupnju stečene stručne spreme.
Na obrazloženi prijedlog čelnika ustrojstvene jedinice nadležne za poslove osiguranja