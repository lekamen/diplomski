39 28.04.2016 Pravilnik o strukturi i sadržaju godišnjih financijskih izvještaja investicijskih društava
HRVATSKA AGENCIJA ZA NADZOR FINANCIJSKIH USLUGA
1040
Na temelju članka 19. stavka 6. Zakona o računovodstvu (»Narodne novine«, broj 78/2015), Uredbe o izmjenama i dopunama zakona o računovodstvu (»Narodne novine«, broj 134/2015) i članka 116. stavka 5. Zakona o tržištu kapitala (»Narodne novine«, broj 88/08, 146/08, 74/09, 54/13, 159/13, 18/15 i 110/15) Hrvatska agencija za nadzor financijskih usluga, uz prethodnu suglasnost Ministra financija (klasa: 401-01/16-01/19, urbroj: 513-06-03-16-4 od 21. travnja 2016. godine) i Odbora za standarde financijskog izvještavanja (Odluka od 31. ožujka 2016. godine) u dijelu koji se odnosi na propisanu strukturu i sadržaj godišnjih financijskih izvještaja, na sjednici Upravnog vijeća održanoj 21. travnja 2016. godine donosi
PRAVILNIK
O STRUKTURI I SADRŽAJU GODIŠNJIH FINANCIJSKIH IZVJEŠTAJA INVESTICIJSKIH DRUŠTAVA
UVODNE ODREDBE
Članak 1.
Ovim Pravilnikom propisuje se struktura i sadržaj financijskih izvještaja kojima investicijska društva izvještavaju Hrvatsku agenciju za nadzor financijskih usluga (dalje u tekstu: Agencija) i druge vanjske korisnike o financijskom položaju, financijskoj uspješnosti, novčanim tokovima, te rokovi i način izvještavanja Agencije.
PRAVNA OSNOVA
Članak 2.
(1) Investicijsko društvo dužno je voditi poslovne knjige, sastavljati financijske izvještaje sukladno Zakonu o tržištu kapitala (»Narodne novine«, broj 88/08, 146/08 i 74/09, 54/13, 159/13, 18/15 i 110/15) i propisima kojima se uređuje računovodstvo poduzetnika i primjena standarda financijskog izvještavanja.
(2) Investicijsko društvo dužno je financijske izvještaje za razdoblja tijekom poslovne godine, nerevidirane godišnje financijske izvještaje i revidirane godišnje financijske izvještaje, dostaviti Agenciji sukladno strukturi i sadržaju koji su definirani tehničkom uputom.
(3) Godišnje financijske izvještaje revidirane od strane ovlaštenog revizora investicijsko društvo dužno je također dostaviti i sukladno strukturi i sadržaju koji su definirani na obrascima u Prilogu 1. ovog Pravilnika zajedno s revizorskim izvješćem u pisanom obliku.
(4) Investicijska društva dužna su poslovne događaje evidentirati u svojim poslovnim knjigama koristeći konta najmanje u opsegu koji je jednak propisanom kontnom planu (Prilog 2).
SADRŽAJ FINANCIJSKIH IZVJEŠTAJA
Članak 3.
(1) Financijski izvještaji investicijskih društava su:
a) Izvještaj o financijskom položaju,
b) Izvještaj o sveobuhvatnoj dobiti,
c) Izvještaj o novčanim tokovima,
d) Izvještaj o promjenama kapitala i
e) Bilješke uz financijske izvještaje.
(2) Investicijsko društvo sastavlja Izvještaj o novčanim tokovima iz stavka 1. ovog članka koristeći ili direktnu metodu ili indirektnu metodu.
(3) Bilješke uz godišnji financijski izvještaj moraju sadržavati podatak o ukupnom iznosu naknada koji za određenu financijsku godinu naplaćuje samostalni revizor ili revizorsko društvo za zakonski propisanu reviziju godišnjih financijskih izvještaja, ukupan iznos naknada za druge usluge provjere, ukupan iznos naknada za usluge poreznog savjetovanja te ukupan iznos naknada za druge usluge osim revizorskih.
ROKOVI I NAČIN DOSTAVE
Članak 4.
(1) Investicijska društva financijske izvještaje sastavljaju i dostavljaju za poslovnu godinu i izvještajna razdoblja tijekom poslovne godine.
(2) U smislu ovog Pravilnika poslovna godina jednaka je kalendarskoj godini, a izvještajna razdoblja tijekom godine jednaka su tromjesečnom, šestomjesečnom i devetomjesečnom razdoblju.
(3) Investicijska društva dužna su dostaviti Agenciji financijske izvještaje za razdoblja tijekom poslovne godine kako slijedi:
a) za tromjesečno razdoblje sa stanjem na dan 31. ožujka tekuće godine do 30. travnja tekuće godine,
b) za šestomjesečno razdoblje sa stanjem na dan 30. lipnja tekuće godine do 31. srpnja tekuće godine,
c) za devetomjesečno razdoblje sa stanjem na dan 30. rujna tekuće godine do 31. listopada