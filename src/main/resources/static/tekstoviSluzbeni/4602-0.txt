91 12.10.2016 Rješenje Agencije za zaštitu tržišnog natjecanja, klasa: UP/I 034-03/15-01/029, urbroj: 580-10/63-2016-015 od 15. rujna 2016.
AGENCIJA ZA ZAŠTITU TRŽIŠNOG NATJECANJA
1951
Agencija za zaštitu tržišnog natjecanja na temelju članka 30. točke 2., članka 31., članka 49. stavka 1. i 2. i članka 58. stavka 1. točke 9., u svezi s člankom 8. Zakona o zaštiti tržišnog natjecanja (»Narodne novine«, broj 79/09 i 80/13), u upravnom postupku utvrđivanja narušavanja tržišnog natjecanja sklapanjem zabranjenog sporazuma, pokrenutom protiv poduzetnika Navela d.o.o., sa sjedištem u Puli, Castropola 54, zastupanog po odvjetnicima iz odvjetničkog društva [...] i odvjetnicima iz odvjetničkog društva [...], po službenoj dužnosti, na temelju odluke Vijeća za zaštitu tržišnog natjecanja u sastavu: Mladen Cerovac, mag. iur., predsjednik Vijeća, Vesna Patrlj, dipl. iur., zamjenica predsjednika Vijeća, Denis Matić, dipl. iur., mr. sc. Ljiljana Pavlic i mr. sc. Tatjana Peroković, članovi Vijeća, sa sjednice 26/2016, održane 15. rujna 2016., donosi
RJEŠENJE
I. Prihvaćaju se mjere, uvjeti i rokovi koje je predložio poduzetnik Navela d.o.o., sa sjedištem u Puli, Castropola 54, i to na način kako slijedi:
I.I. U Ugovorima o servisnom održavanju, popravcima brodskih motora i kupoprodaju motora i rezervnih dijelova proizvođača Yanmar Japan:
Dio članka 7. stavka 4. mijenja se i glasi:
»Fakturirane cijene i vrijednosti s uključenim rabatom jesu maksimalni iznos cijene proizvoda za krajnjeg potrošača.«
Članak 16. mijenja se i glasi:
»Servis se obvezuje da će prodavati, distribuirati i/ili ugrađivati samo izvorne Yanmar rezervne dijelove.«
Dio članka 23. mijenja se i glasi:
»Navela d.o.o. ima pravo raskinuti ovaj Ugovor posebno u sljedećim slučajevima:
– ako servis prodaje proizvode krajnjim potrošačima po cijenama iznad maksimalnih kako se određuje u smislu članka 7. stavka 4. ovog Ugovora«,
te se briše dio odredbe u kojem je navedeno da Navela d.o.o. ima pravo raskinuti ugovor ako servis rezervne dijelove nabavlja mimo Navele d.o.o. i protivno odredbama Ugovora.
I.II. Navela d.o.o se obvezuje na sklapanje aneksa ugovora u roku od 2 (dva) mjeseca od dana dostave ovog rješenja Agencije.
I.III. Navela d.o.o. se obvezuje da ugovori koje će ubuduće sklapati s predstavnicima svoje ovlaštene mreže servisa neće sadržavati odredbe koje bi mogle predstavljati kršenje propisa o zaštiti tržišnog natjecanja.
II. Predložene mjere, uvjeti i rokovi iz točke I. izreke ovog rješenja ocjenjuju se dostatnima za otklanjanje negativnih učinaka i ponovnu uspostavu tržišnog natjecanja na tržištu distribucije rezervnih dijelova za brodske motore marke Yanmar u Republici Hrvatskoj.
III. Predložene mjere, uvjeti i rokovi iz točke I. izreke ovog rješenja ovim rješenjem postaju obvezni za poduzetnika Navela d.o.o.
IV. Utvrđuje se da, nakon izvršenja mjera iz točke I. izreke ovog rješenja, nema uvjeta za daljnje vođenje postupka protiv poduzetnika Navela d.o.o.
V. U slučaju da Agencija za zaštitu tržišnog natjecanja utvrdi kako se poduzetnik Navela d.o.o. ne pridržava utvrđenih mjera, uvjeta i rokova iz točke I. izreke ovog rješenja, takvo postupanje smatrat će se povredom Zakona o zaštiti tržišnog natjecanja, što će se utvrditi posebnim rješenjem kojim će se izreći i upravno-kaznena mjera.
VI. Poduzetnik Navela d.o.o. obveznik je plaćanja upravne pristojbe u iznosu od 35.000,00 kuna. Upravna pristojba uplaćuje se u korist Državnog proračuna Republike Hrvatske.
Rok izvršenja: bez odgode, a najkasnije 8 (osam) dana od dana dostave ovog rješenja.
VII. Ovo će rješenje biti objavljeno u »Narodnim novinama« i na mrežnim stranicama Agencije.
Obrazloženje
1. Postupak utvrđivanja narušavanja tržišnog natjecanja
Agencija za zaštitu tržišnog natjecanja (dalje: Agencija) pokrenula je zaključkom od 30. srpnja 2015., po službenoj dužnosti, na temelju članka 38. stavka 1. i članka 39., u svezi s člankom 8. Zakona o zaštiti tržišnog natjecanja (»Narodne novine«, broj 79/09 i 80/13, dalje: