76 10.07.2015 Odluka o stavljanju izvan snage Pravilnika o uvjetima koje moraju ispunjavati korisnici sredstava Fonda
FOND ZA ZAŠTITU OKOLIŠA I ENERGETSKU UČINKOVITOST
1462
Na temelju članka 9. Zakona o Fondu za zaštitu okoliša i energetsku učinkovitost (»Narodne novine« broj 107/03 i 144/12 ), članka 15. i stavka 3. Statuta Fonda za zaštitu okoliša i energetsku učinkovitost (»Narodne novine« broj 193/03, 73/04, 116/08, 101/09, 118/2011, 67/2013 i 70/2014), Upravni odbor Fonda, na sjednici održanoj dana 1. listopada 2014. godine, donio je
ODLUKU
I. Stavlja se izvan snage Pravilnik o uvjetima koje moraju ispunjavati korisnici sredstava Fonda (»Narodne novine« br. 183/04).
II. Ova Odluka stupa na snagu danom donošenja.
Obrazloženje
U prijedlogu Izmjena i dopuna Statuta Fonda koji je sa obrazloženjem dostavljen Vladi Republike Hrvatske na suglasnost kao i Upravnom odboru Fonda na razmatranje, predloženo je ukidanje Pravilnika o uvjetima koje moraju ispunjavati korisnici sredstava Fonda (»Narodne novine« br. 183/04) iz razloga što su odredbe istoga sadržane u svim ostalim općim aktima Fonda koji reguliraju pitanje uvjeta i načina dodjele sredstava Fonda te se njegovo postojanje u praksi pokazalo kao nesvrsishodno.
Temeljem suglasnosti Vlade Republike Hrvatske, na sjednici Upravnog odbora održanoj dana 14. travnja 2014. godine, usvojene su Izmjene i dopune Statuta Fonda (»Narodne novine« br. 70/2014).
Slijedom navedenog, u popisu općih akata navedenih u čl. 40. Izmjena i dopuna Statuta, nije uvršten Pravilnik o uvjetima koje moraju ispunjavati korisnici sredstava Fonda, te je odlučeno kao u izreci ove Odluke.
Stupanjem na snagu ove Odluke, dostavit će se podatak o stavljanju izvan snage predmetnog Pravilnika na objavu u Službenom listu RH  »Narodne novine«.
Klasa: 024-04/14-03/10
Urbroj: 563-01/01-14-10
Zagreb, 1. listopada 2014.
Predsjednik Upravnog odbora Nenad Strizrep, dipl. iur., v. r.
