34 18.04.2016 Presuda Upravnog suda u Zagrebu broj: UsI-1495/14-7 od 18. veljače 2016.
UPRAVNI SUD U ZAGREBU
965
PRESUDA
Upravni sud u Zagrebu, po sutkinji toga suda Kristini Senjak Krunić i Snežani Adamović, zapisničarki, u upravnom sporu tužitelja Stjepana Novoselca iz Zagreba, Drežnička 7, protiv tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, kojeg zastupa opunomoćenica Jagoda Peleponjko, radi rješavanja spora između korisnika i operatora, dana 18. veljače 2016.,
presudio je
I. Odbija se tužbeni zahtjev za poništavanje odluke Hrvatske agencije za poštu i elektroničke komunikacije, klasa: UP/I-344-08/14-01/54 urbroj: 376-05/GK-14-5 (IM) od 10. ožujka 2014.
II. Ova presuda objavit će se u »Narodnim novinama«.
Obrazloženje
Osporenom odlukom tuženika klasa: UP/I-344-08/14-01/54 urbroj: 376-05/GK-14-5 (IM) od 10. ožujka 2014., odbijen je zahtjev za rješavanje spora tužitelja kao korisnika, vezan uz prigovor na umanjenje naknade za ugovorenu uslugu VIP trio paket za pretplatnički broj 01/3636361 od operatora javnih komunikacijskih usluga VIPnet-a d.o.o., Zagreb, Vrtni put 1, kao neosnovan.
Tužitelj u tužbi osporava tuženikovu odluku, jer je 13. studenoga 2012. sklopio s VIPnet-om zahtjev za zasnivanje pretplatničkog odnosa za VIP trio paket ponukan njihovom reklamnom kampanjom – telefon, brzi Internet, TV – sve u jednom, po promotivnoj cijeni od 151,42 kn za prvih 12 mjeseci korištenja te povećanjem cijene u drugoj godini korištenja za 76,22 kn za fiksnu bez limita, odnosno još 118,50 kn za TV-osnovni uz prošireni paket. Tvrdi da je ugovorio upravo opisani paket, što je potvrdila prodajna predstavnica VIPnet-a, uz dodatak za besplatni TV uređaj. Međutim, nakon 6 mjeseci na računu za srpanj 2013., VIPnet mu naplaćuje uvećanu naknadu od 291,72 kn, uz obrazloženje Službe za korisnike da prema potpisanoj promociji naknada nakon 6 mjeseci iznosi 350,42 kn i da je uz ugovoreni trio paket kupio TV uređaj. Naglašava da je u vrijeme ugovaranja usluge postojala mogućnost ugovaranja i bez kupnje TV uređaja, dapače ona je promovirana. Ukazuje na činjenicu da mu prilikom ugovaranja predmetne usluge nisu uručeni Opći uvjeti poslovanja kao niti uvjeti korištenja usluge ni cjenik usluga, jer bi tada znao da uz kupnju TV uređaja slijede i druge naknade. Napominje da se tuženik nije očitovao na uskraćivanu mu uslugu u listopadu i studenom 2013., kao ni potpunom isključenju 9. siječnja 2014. koje traje i danas, čime je VIPnet prekršio Zakon o elektroničkim komunikacijama, Zakon o zaštiti potrošača, kao i svoje Opće uvjete poslovanja. Izjavljuje da su VIPnet-u plaćeni svi računi u razdoblju od srpnja do prosinca 2013. u nespornom iznosu, pa i za siječanj 2014. za vrijeme pružanja usluge. Unatoč trajanju promocije od 6 mjeseci, do 7. srpnja 2013., te samovoljnom isključenju usluga bez obvezne obavijesti o tome u razdoblju od 10. do 15. listopada 2013., te isključenju TV usluge u razdoblju od 20. listopada do 4. studenoga 2013., za spomenuta razdoblja napominje da VIPnet ispostavlja račune u punom iznosu. Smatra da tuženik nije pravilno utvrdio činjenično stanje, nije preispitao i očitovao se na sve navode iz zahtjeva za rješavanje spora radi čega nije donio pravovaljanu odluku. Mišljenja je da je VIPnet prekršio svojim postupcima više odredbi Zakona o zaštiti potrošača te Zakona o elektroničkim komunikacijama, jer mu nije pružio sve informacije o kupljenoj usluzi, kao i o njezinom uskraćivanju, a o čemu se tuženik nije očitovao. Predlaže saslušanje Ivana Novoselca i Mladena Crnića, kao i službenih osoba iz VIPneta d.o.o.
Predlaže da sud poništi osporeno rješenje tuženika uz nalog da u roku od 15 dana donese novu Odluku kojom prihvaća zahtjev za rješavanje spora između njega i operatera, u njegovu korist.
Tuženik u odgovoru na tužbu navodi da je uvidom u presliku zahtjeva za zasnivanje pretplatničkog odnosa s VIPnet-om od 13. studenoga 2012. godine utvrđeno da je tužitelj sklopio ugovor prema