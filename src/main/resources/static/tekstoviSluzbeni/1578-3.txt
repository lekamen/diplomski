 visini od 85% od cijene najma stana.
Troškove vode, struje, plina, telefona, zakupa garaže i ostale troškove vezane za korištenje stana snosi časnik za vezu u punom iznosu.
U slučaju da se prilikom sklapanja ugovora o najmu stana mora položiti depozit za najamninu, časniku za vezu će se odobriti ugovorena sredstva s obvezom njihovog povrata raskidom ugovora ili istekom ugovorenog roka.
Članak 16.
Časnik za vezu imenovan na rad u SELEC Centar ima pravo na naknadu troškova smještaja u hotelu s tri ili četiri zvjezdice do useljenja u stan, a najduže mjesec dana.
Pravo na naknadu iz ovoga članka odnosi se samo na časnika za vezu, a ne i na članove njegove uže obitelji.
Članak 17.
O ustupanju na korištenje službenog mobitela i službenog automobila sklopit će se sporazum između Ministarstva unutarnjih poslova, Ravnateljstva policije i Ministarstva financija, Carinske uprave.
Naknade u slučaju smrti časnika za vezu
Članak 18.
U slučaju smrti časnika za vezu ili člana uže obitelji koji s njim borave u državi primateljici, članu uže obitelji odnosno časniku za vezu, pripada naknada troškova u visini posljednje plaće časnika za vezu.
Članovi uže obitelji koji s njim borave u državi primateljici, a dolaze u Republiku Hrvatsku na pogreb časnika za vezu, imaju pravo naknade troškova putovanja.
Za časnike za vezu iz članka 3. stavka 3. ove Uredbe odnosno za časnike za vezu iz članka 3. stavka 4. ove Uredbe glavni ravnatelj policije, odnosno ravnatelj Carinske uprave može odobriti dodatak za dijete i naknadu za troškove stanovanja ako je potrebno da obitelj časnika za vezu ostane u državi primateljici do završetka školske godine.
POZAJMICA
Članak 19.
Časnik za vezu ima pravo na pozajmicu u iznosu od dvije mjesečne devizne plaće pri imenovanju na rad u SELEC Centar.
Povrat pozajmice iz stavka 1. ovoga članka mora se izvršiti u roku od šest mjeseci od dana imenovanja na rad u SELEC Centar.
ZAVRŠNE ODREDBE
Članak 20.
Ministarstvo unutarnjih poslova i Ministarstvo financija, Carinska uprava, za imenovanog zajedničkog časnika za vezu u SELEC Centar zajednički, u jednakim iznosima, snose troškove iz ove Uredbe, u okviru osiguranih sredstava za financiranje SELEC- Centra.
Članak 21.
Sredstva potrebna za provedbu ove Uredbe osiguravaju se u državnom proračunu Republike Hrvatske.
Članak 22.
Danom stupanja na snagu ove Uredbe prestaje važiti Uredba o provedbi Ugovora o suradnji u sprječavanju i suzbijanju prekograničnog kriminala i Povelje o organizaciji i djelovanju inicijative za suradnju u jugoistočnoj Europi – SECI Regionalnog centra (SECI Centra) za suzbijanje prekograničnog kriminala (»Narodne novine – Međunarodni ugovori«, broj 13/2001 i »Narodne novine«, broj 98/2005).
Članak 23.
Ova Uredba stupa na snagu osmoga dana od dana objave u »Narodnim novinama«.
Klasa: 022-03/15-11/51
Urbroj: 50301-09/06-15-2
Zagreb, 2. srpnja 2015.
Predsjednik Zoran Milanović, v. r.
