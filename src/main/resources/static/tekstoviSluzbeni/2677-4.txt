 konkretnom slučaju sudovi utvrdili postojanje određenih činjenica kao dokazanih ili nedokazanih nije redovit predmet ispitivanja Ustavnog suda. To je, po naravi stvari zadaća redovnih sudova, u koji se Ustavni sud upušta samo izuzetno, ako ocijeni da postupanje redovnih sudova upućuje na arbitrarnost.
Primjenjujući navedena pravila na konkretan slučaj, zadaća Ustavnog suda je utvrditi postoji li arbitrarnost u konkretnom slučaju u načinu na koji su sudovi utvrdili da je sporni ugovor o zajmu prividan pravni posao, tj. da prikriva neki drugi pravni posao. Pri tome, Ustavni sud polazi od činjenica onako kako su ih nakon provedenog dokaznog postupka utvrdili redovni sudovi što ih je u konačnici dovelo do tog zaključka – da je riječ o prividnom pravnom poslu – i zbog čega su prigovor tuženika ocijenili osnovanim (neovisno o tome što je tuženik u odgovoru na tužbu od 21. studenoga 2000. naveo kako s podnositeljima nije sklopio ugovor o zajmu, niti je takav ugovor potpisao, potom je u iskazu od 22. ožujka 2002. naveo da je potpisao ugovor o zajmu, ali da nije potpisao i potvrdu o primitku pozajmljenog novca od 3. lipnja 1994., a onda je u iskazu od 5. veljače naveo da je potpisao i ugovor o zajmu i navedenu potvrdu; prigovor prividnosti ugovora pri put je istaknuo u podnesku od 3. listopada 2001.). Njihovo preispitivanje, međutim, Ustavnom sudu je nužno u mjeri u kojoj Ustavni sud mora utvrditi jesu li one u specifičnim okolnostima konkretnog slučaja bile dostatne za kvalifikaciju predmetnog ugovora o zajmu kao prividnog u smislu mjerodavnog prava, kako bi mogao ocijeniti prigovor podnositelja da su odluke sudova arbitrarne.
Mjerodavni članak 66. ZOO-a glasi:
»Prividan ugovor
Članak 66.
(1) Prividan ugovor nema učinka među ugovornim stranama.
(2) Ali, ako prividan ugovor prikriva neki drugi ugovor, taj drugi važi ako je udovoljeno uvjetima za njegovu pravnu valjanost.
(3) Prividnost ugovora ne može se isticati prema trećoj savjesnoj osobi.«
9.1. Prividan ugovor – prema ustaljenoj sudskoj praksi redovnih sudova – nema učinke među ugovornim stranama (npr. presude Vrhovnog suda broj: Rev-737/06-2 od 14. veljače 2008. i broj: Rev-x-94/09-2 od 3. rujna 2009.). Posljedica simulacije (prividnosti, fiktivnosti) sastoji se, dakle, u tome da ugovor ne proizvodi pravne učinke. Takav ugovor je ništav (presuda Vrhovnog suda broj: Rev-1040/07-2 od 10. siječnja 2008.).
Vrhovni sud u presudi broj: Rev-424/00-2 od 17. rujna 2003., navodi «... nižestupanjski sudovi su utvrdili ... da stranke stvarno nisu sklopile kupoprodajnu pogodbu, već da je volja stranaka bila da sklope darovni ugovor, a prividno sačinile 'kupoprodajni ugovor', u cilju da plate manji porez ...«
Nadalje, (još) prema presudi (tadašnjeg) Okružnog suda u Dubrovniku broj: Gž-550/86 od 28. srpnja 1999., prividan (simuliran ili fiktivan) jest onaj ugovor koji nije sklopljen suglasnošću volje ugovornih strana, nego je nastao suglasnošću volje ugovornih strana da se stvori privid (fikcija) o sklapanju ugovora ali ga radi postizanja određenoga imovinskog ili drugog dopuštenog probitka (stjecanja prava na razne novčane dodatke, oslobođenje od poreza, izbjegavanje oduzimanja stvari preko određenog maksimuma i dr.) sklope.
9.2. Iz navedenog proizlazi da je bitna pretpostavka za postojanje prividnog (simuliranog ili fiktivnog) ugovora suglasnost volja ugovornih stranaka o njegovoj prividnosti, odnosno suglasnost o sklapanju nekog drugog (»pravog«) ugovora koji taj prividni ugovor prikriva. U konkretnom slučaju, dakle, trebalo je utvrditi je li takva (ne)suglasnost postojala. Pri tome nije sporno da je ugovor o zajmu sklopljen, da je predmet zajma – novac – predan tuženiku kao zajmoprimcu, koji je potpisao potvrdu o njegovom primitku, kao i da je tuženik potpisao i (prividni) kupoprodajni ugovor o prodaji broda podnositeljima, radi osiguranja vraćanja iznosa zajma. Unatoč tome, sudovi su utvrdili da na strani jedne ugovorne stranke, tuženika nije postojala svijest – ugovorna volja o njegovom