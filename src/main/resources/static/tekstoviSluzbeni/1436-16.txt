 žrtve da se ispita u prisutnosti osobe od povjerenja. Osoba od povjerenja definirana je u članku 202. točki 38. ZKP/08 kao zakonski zastupnik ili druga odrasla osoba po izboru ovlaštenika prava na pratnju, osim ako je predložena ili pozvana u svojstvu svjedoka.
Pravila kaznenog postupka određuju da žrtva kaznenog djela ima pravo sudjelovati u kaznenom postupku kao oštećenik, u kojem slučaju će joj pripadati i sva ona prava koja ZKP/08 daje oštećeniku. Prema članku 47. stavku 1. ZKP/08, u kaznenom postupku oštećenik u skladu s odredbama ZKP/08 ima pravo:
1. služiti se vlastitim jezikom uključujući i znakovni jezik gluhih i gluhoslijepih i na pomoć tumača ako ne razumije ili se ne služi hrvatskim jezikom odnosno prevoditelja ili tumača znakovnog jezika ako se radi o gluhom ili gluhoslijepom oštećeniku,
2. podnijeti prijedlog za ostvarivanje imovinskopravnog zahtjeva te privremenih mjera osiguranja,
3. na opunomoćenika,
4. upozoravati na činjenice i predlagati dokaze,
5. prisustvovati dokaznom ročištu,
6. prisustvovati raspravi i sudjelovati u dokaznom postupku, te iznijeti završni govor,
7. izvršiti uvid u spis predmeta,
8. zatražiti obavijest od državnog odvjetnika o poduzetim radnjama povodom njegove prijave i podnijeti pritužbu višem državnom odvjetniku,
9. podnijeti žalbu,
10. podnijeti prijedlog za progon i privatnu tužbu sukladno odredbama Kaznenog zakona,
11. biti obaviješten o odbacivanju kaznene prijave ili odustajanju državnog odvjetnika od kaznenog progona,
12. preuzeti kazneni progon umjesto državnog odvjetnika,
13. zatražiti povrat u prijašnje stanje,
14. biti obaviješten o ishodu kaznenog postupka.
Sukladno Konvenciji Vijeća Europe o sprječavanju i borbi protiv nasilja nad ženama i obiteljskog nasilja, koja traži da država nastavi s postupkom i kad žrtva povuče svoj iskaz ili prijavu, izmijenjena je odredba o korištenju iskaza privilegiranog svjedoka. Naime, novelom iz prosinca 2013. omogućeno je da se u slučajevima kada je takav svjedok uz sva upozorenja odlučio iskazivati, a potom iskoristio blagodat nesvjedočenja, njegov ranije dani iskaz može koristiti kao dokaz u postupku i na njemu se može temeljiti sudska odluka. Ovo rješenje omogućava kažnjavanje počinitelja kaznenih djela u slučajevima kada žrtva kaznenog djela silovanja – koja ima mogućnost iskoristiti blagodat nesvjedočenja – uslijed utjecaja okrivljenika, ekonomske ovisnosti ili psiholoških posljedica samog kaznenog djela povuče svoj ranije dani iskaz. Prema ranijem zakonskom rješenju, u nedostatku drugih dokaza, počinitelj djela u takvim slučajevima ne bi bio kažnjen, što se novim zakonskim rješenjem onemogućava.
U svrhu jačanja procesno-pravne pozicije žrtve kaznenih djela protiv života i tijela i kaznenih djela protiv spolne slobode, za koja je propisana kazna zatvora teža od pet godina, izrijekom je propisano da je državnom odvjetniku za sporazumijevanje s okrivljenikom o kazni potrebna prethodna suglasnost žrtve, a ukoliko je žrtva umrla ili je nesposobna dati suglasnost, suglasnost osoba koje su ovlaštene preuzeti progon.
U navedenim odredbama osnovnog kazneno-procesnog zakona (koji se supsidijarno primjenjuje i u prekršajnom postupku) postavljen je normativni okvir za ostvarenje ciljeva postavljenih međunarodnim dokumentima – prije svega Direktivom 2012/29/EU Europskog parlamenta i Vijeća o uspostavi minimalnih standarda prava, podrške i zaštite žrtava kaznenih djela te o zamjeni Okvirne odluke Vijeća 2001/220/PUP, a ujedno i Konvencijom Vijeća Europe o zaštiti djece od seksualnog iskorištavanja i zlostavljanja, Konvencijom Vijeća Europe o sprječavanju i borbi protiv nasilja nad ženama i obiteljskog nasilja, Direktivom 2011/36/EU o prevenciji i borbi protiv trgovanja ljudima i zaštiti žrtava trgovanja ljudima, s Direktivom 2010/64/EU o pravu na tumačenje i prevođenje u kaznenom postupku i s Direktivom 2011/92/EU o borbi protiv seksualne zlouporabe i seksualnog iskorištavanja djece i dječje pornografije, kao i praksom Europskog suda za ljudska