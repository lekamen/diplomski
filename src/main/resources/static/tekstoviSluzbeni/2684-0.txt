5 15.01.2016 Rješenje o istovremenom raspuštanju Gradskog vijeća Grada Novalje i razrješenju gradonačelnika Grada Novalje i njegovog zamjenika
VLADA REPUBLIKE HRVATSKE
33
Na temelju članka 85.a Zakona o lokalnoj i područnoj (regionalnoj) samoupravi (»Narodne novine«, br. 33/01, 60/01, 129/05, 109/07, 125/08, 36/09, 150/11, 144/12, 19/13 – pročišćeni tekst i 137/15 – ispravak), Vlada Republike Hrvatske je na sjednici održanoj 14. siječnja 2016. godine donijela
RJEŠENJE
O ISTOVREMENOM RASPUŠTANJU GRADSKOG VIJEĆA GRADA NOVALJE I RAZRJEŠENJU GRADONAČELNIKA GRADA NOVALJE I NJEGOVOG ZAMJENIKA
I.
Istovremeno se raspušta Gradsko vijeće Grada Novalje i razrješuje gradonačelnik Grada Novalje i njegov zamjenik koji je izabran zajedno s njim.
II.
Vlada Republike Hrvatske imenovat će, posebnim rješenjem, povjerenika Vlade Republike Hrvatske u Gradu Novalji za obavljanje poslova iz nadležnosti Gradskog vijeća i gradonačelnika Grada Novalje.
III.
Sredstva za rad povjerenika Vlade Republike Hrvatske osiguravaju se u proračunu Grada Novalje.
IV.
Stupanjem na snagu ovoga Rješenja prestaje mandat članovima Gradskog vijeća i mandat Ante Dabe, gradonačelnika Grada Novalje te mandat Nevena Škunce, zamjenika gradonačelnika koji je izabran zajedno s njim.
V.
Ovo Rješenje stupa na snagu danom objave u »Narodnim novinama«.
Klasa: 022-03/16-09/09
Urbroj: 50301-09/09-16-2
Zagreb, 14. siječnja 2016.
Predsjednik Zoran Milanović, v. r.
