 mjera iz članka 10. ovoga Zakona, ovisno o težini i značaju povreda:
1. privremeno zabraniti obavljanje djelatnosti za koje je Hrvatska agencija za nadzor financijskih usluga subjektima nadzora izdala odobrenje
2. ukinuti odobrenje za rad ili izdanu suglasnost i/ili
3. naložiti primjerene mjere koje pridonose uspostavljanju zakonitog postupanja, a koje su propisane zakonima kojima je uređeno osnivanje i poslovanje subjekata nadzora Hrvatske agencije za nadzor financijskih usluga iz članka 4. stavka 1. točke 2. ovoga Zakona ili koje su propisane propisima Europske unije koji se primjenjuju na takve subjekte.
Nadzorne mjere Hrvatske narodne banke
Članak 12.
(1) Kada Hrvatska narodna banka sukladno podjeli nadležnosti iz članka 4. ovoga Zakona utvrdi povrede odredbi Uredbe (EU) br. 909/2014 i/ili ovoga Zakona, osim mjera predviđenih Uredbom (EU) br. 909/2014, ovlaštena je izreći i nadzorne mjere propisane zakonom kojim je uređeno osnivanje i poslovanje kreditnih institucija.
(2) Na nadzorne mjere iz stavka 1. ovoga članka na odgovarajući se način primjenjuju odredbe o nadzornim mjerama Hrvatske narodne banke iz zakona kojim je uređeno osnivanje i poslovanje kreditnih institucija u Republici Hrvatskoj.
Suradnja s ovlaštenim tijelima
Članak 13.
(1) U svrhu provedbe Uredbe (EU) br. 909/2014 i ovoga Zakona, Hrvatska agencija za nadzor financijskih usluga surađuje s drugim ovlaštenim tijelima i s njima razmjenjuje podatke, sukladno odredbama Uredbe (EU) br. 909/2014, relevantnim zakonskim odredbama i sporazumima o suradnji.
(2) Pri provedbi Uredbe (EU) br. 909/2014 i ovoga Zakona Hrvatska agencija za nadzor financijskih usluga surađuje s Hrvatskom narodnom bankom kao drugim nadležnim tijelom u smislu ovoga Zakona, sukladno sporazumu o suradnji između navedenih institucija.
IV. JEZIK I NAČIN OBAVJEŠTAVANJA
Jezik i način obavještavanja
Članak 14.
(1) Na sve obavijesti koje su fizičke i pravne osobe dužne dostavljati nadležnim tijelima i javno objavljivati sukladno odredbama Uredbe (EU) br. 909/2014 i ovoga Zakona na odgovarajući se način primjenjuju odredbe o jeziku objavljivanja informacija iz zakona kojim je uređeno tržište kapitala u Republici Hrvatskoj, osim u slučaju ako delegirane uredbe Europske komisije ili drugi provedbeni propisi doneseni na temelju Uredbe (EU) br. 909/2014 u određenim slučajevima ne propisuju izričitu objavu na određenom jeziku.
(2) Nadležna tijela iz članka 3. stavka 1. ovoga Zakona svojim će odlukama, sukladno podjeli nadležnosti iz članka 4. ovoga Zakona, propisati način obavještavanja iz Uredbe (EU) br. 909/2014.
(3) Nadležna tijela iz članka 3. stavka 1. ovoga Zakona, u sklopu svojih nadležnosti, ovlaštena su donositi odluke ili pravilnike koji su potrebni da bi se osigurala provedba Uredbe (EU) br. 909/2014 i tehničkih standarda donesenih na temelju odredbi Uredbe (EU) br. 909/2014, kao i smjernica koje nadležna tijela Europske unije mogu donijeti temeljem odredbi Uredbe (EU) br. 909/2014 i tehničkih standarda donesenih na temelju odredbi Uredbe (EU) br. 909/2014.
V. MEHANIZMI KOJI POTIČU PRIJAVE MOGUĆIH ILI STVARNIH KRŠENJA UREDBE (EU) BR. 909/2014
Mehanizmi koji potiču prijave mogućih ili stvarnih kršenja Uredbe (EU) br. 909/2014
Članak 15.
(1) Hrvatska agencija za nadzor financijskih usluga i Hrvatska narodna banka svojim će odlukama propisati djelotvorne mehanizme za zaprimanje i istragu prijava mogućih ili stvarnih kršenja Uredbe (EU) br. 909/2014 i daljnje postupanje, uključujući uspostavu sigurnih komunikacijskih kanala za takve prijave, pri čemu će se na odgovarajući način primijeniti odredbe članka 65. Uredbe (EU) br. 909/2014.
(2) Obraćanje radnika Hrvatskoj agenciji za nadzor financijskih usluga ili Hrvatskoj narodnoj banci zbog prijave mogućeg ili stvarnog kršenja Uredbe (EU) br. 909/2014 unutar institucije ili u dobroj vjeri podnošenja prijave o toj sumnji Hrvatskoj agenciji za nadzor financijskih usluga ili Hrvatskoj narodnoj banci, ne predstavlja opravdani razlog za otkaz ugovora o radu.