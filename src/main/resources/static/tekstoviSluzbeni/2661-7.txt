 na koji je predstavničko tijelo to učinilo u predmetnoj Odluci o plaćama i pravima iz radnog odnosa dužnosnika Zadarske županije, to jest priznavajući županu i njegovim zamjenicima koji profesionalno obavljaju dužnost sva materijalna i druga prava iz radnog odnosa na koja ostvaruju pravo službenici i namještenici. Naime, lokalni dužnosnici ne mogu ostvarivati druga materijalna prava (regres za korištenje godišnjeg odmora, pravo na novčanu pomoć, kolektivno osiguranje, jubilarnu nagradu, dar za djecu, božićnicu) s obzirom da to sukladno Zakonu o lokalnoj i područnoj (regionalnoj) samoupravi mora biti zakonom propisano.
Naime, niti jedna od odredbi na temelju kojih je donesena osporena odluka ne ovlašćuje Županijsku skupštinu Zadarske županije da općim aktom regulira prava i obveze izabranih dužnosnika županije, a takva ovlast ne proizlazi niti iz odredaba bilo kojeg drugog zakona kojim se uređuju prava i položaj dužnosnika jedinice lokalne i područne (regionalne) samouprave.
S obzirom da Zakon o lokalnoj i područnoj (regionalnoj) samoupravi i Zakon o plaćama u lokalnoj i područnoj (regionalnoj) samoupravi koji uređuju prava, obveze i odgovornosti lokalnih dužnosnika, osim prava na plaću župana, gradonačelnika i općinskog načelnika, te njihovog zamjenika odnosno, prava na naknadu za rad bez zasnivanja radnog odnosa i staž osiguranja, ne propisuju druga prava iz rada za lokalne dužnosnike osporene odredbe Odluke o plaćama i pravima iz radnog odnosa dužnosnika Zadarske županije protivne su odredbama tih zakona. Smisao odredaba navedenih zakona je u propisivanju točno određenih prava lokalnih dužnosnika koji dužnost obavljaju profesionalno i prava po prestanku profesionalnog obavljanja dužnosti te slijedom primjene istih nije moguće širiti prava dužnosnika izvan propisanih okvira niti im omogućavati ostvarivanje prava koja im ne pripadaju.
Imajući na umu navedeno, Sud je utvrdio da osporena Odluka donositelja Županijske skupštine Zadarske županije od 11. lipnja 2010. nije suglasna s navedenim zakonima, zbog čega je Sud na temelju odredbe članka 86. stavka 3. Zakona o upravnim sporovima zahtjev podnositelja usvojio i ukinuo određene odredbe osporene Odluke čiju ocjenu zakonitosti je podnositelj zatražio.
Objava ove presude temelji se na odredbi članka 86. stavka 4. Zakona o upravnim sporovima.
Broj: Usoz-58/14-5 Zagreb, 27. studenoga 2015.
Predsjednik vijeća Boris Marković, v. r.
