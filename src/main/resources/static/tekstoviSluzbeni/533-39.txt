 uvjetovati novu formulaciju, odnosno odgovarajuće podatke o razrjeđivanju postojeće formulacije. Usklađivanje definicija prihvatljivih pomoćnih tvari u formulaciji i postupci njihove validacije na međunarodnoj razini omogućit će dostupnost odgovarajućih pedijatrijskih formulacija svugdje u svijetu.
2.3. Vremensko planiranje ispitivanja
U kliničkoj fazi razvoja lijeka planiranje njegove primjene u djece ovisit će o samom lijeku, bolesti kojoj je namijenjen, neškodljivosti te o učinkovitosti i neškodljivosti drugih mogućih oblika liječenja. Budući da razvoj formulacija za djecu zna biti zahtjevan i dugotrajan, važno je ovakav razvoj formulacija planirati u ranoj fazi razvoja lijeka.
2.3.1. Lijekovi za bolesti kojima su ponajviše ili isključivo pogođena djeca
U ovakvim će se slučajevima cjelokupni razvojni program provoditi na djeci, izuzev kada se radi o ispitivanju neškodljivosti i podnošljivosti lijeka koji se obično provodi na odraslima. Kod nekih lijekova čak i u ovim ranim fazama ispitivanje ima smisla provoditi jedino na djeci, npr. tamo gdje ispitivanja na odraslima ne bi pružila nikakva nova saznanja ili bi ih izložila nepotrebnom riziku. Jedan od primjera jest surfaktant za respiratorni distres sindrom u nedonoščadi te lijekovi za bolesti metabolizma ili urođene bolesti koje su jedinstvene za dječju populaciju.
2.3.2. Lijekovi za ozbiljne i po život opasne bolesti koje se javljaju i kod odraslih i kod djece, a za koje zasada nemaju drugih mogućnosti liječenja ili su one ograničene
Prisutnost ozbiljne, odnosno po život opasne bolesti kod koje primjena ispitivanog lijeka može značiti važan napredak u liječenju zahtijeva razmjerno hitan početak ispitivanja primjene lijeka kod djece. U tom slučaju razvoj lijeka kod djece potrebno je započeti rano, odmah nakon početnoga uvida u neškodljivost lijeka i pokazatelje njegova mogućega korisnog djelovanja. Rezultati ispitivanja lijeka kod djece trebaju biti uključeni u zahtjev za stavljanje lijeka u promet. Tamo gdje to nije moguće, potrebno je podrobno objasniti izostanak ovih podataka.
2.3.3. Lijekovi za liječenje ostalih bolesti i zdravstvenih tegoba
Premda će lijek biti primjenjivan i kod djece, u ovom slučaju ispitivanje može započeti u kasnijim fazama kliničkoga razvoja, a postoji li izvjesna zabrinutost zbog škodljivosti lijeka, čak i nakon što se skupi dovoljno iskustva s tržišnom primjenom kod odraslih. Farmaceutske tvrtke moraju imati jasan plan i opravdan vremenski raspored ispitivanja lijeka kod djece. Ispitivanje ovih lijekova kod djece ne bi trebalo započeti prije ispitivanja 2. ili 3. faze. U vrijeme podnošenja zahtjeva za stavljanje u promet, dostupni su mahom ograničeni podaci koji se odnose na djecu, a više se saznanja očekuje nakon puštanja lijeka u promet.
Naime, nakon ispitivanja 1. i 2. faze, prekida se ispitivanje nemaloga broja novih kemijskih spojeva u odraslih zbog njihove neučinkovitosti ili neprihvatljivih nuspojava. Stoga rano uključivanje u ispitivanje može djecu nepotrebno izložiti djelovanju spoja koji će se pokazati beskorisnim. Tamo gdje lijek predstavlja važan napredak u liječenju djece, čak i ako se ne radi o ozbiljnoj bolesti, ispitivanja bi trebalo započeti u ranoj fazi razvoja lijeka, a zahtjev za puštanje u promet treba obuhvatiti i podatke o njegovoj primjeni u djece.
Eventualni izostanak ovih podataka potrebno je podrobno objasniti. Stoga je prije početka ispitivanja lijeka kod djece važno dobro odmjeriti moguću korist, rizik liječenja i potrebu njegova uvođenja.
2.4. Vrste ispitivanja
Načela opisana u ICH-ovim dokumentima E4, E5, E6 i E10 vrijede i za ispitivanja kod djece. Treba izdvojiti nekoliko problema specifičnih za djecu. Prilikom ispitivanja lijeka kod djece u jednoj zemlji ili regiji, potrebno je imati na umu unutrašnje (npr. farmakogenetičke) i vanjske čimbenike 1[1][1] (npr. prehranu) koji mogu utjecati na primjenu rezultata u drugoj zemlji ili regiji.
Podaci o učinkovitosti lijeka za indikacije koje su ispitane i odobrene kod 