 Ministarstvo vanjskih i europskih poslova razmjenjuje dokumente sa Sudom Europske unije putem elektroničke baze podataka Suda Europske unije (e-Curia), kao i putem Stalnog predstavništva.
(3) Ministarstvo vanjskih i europskih poslova, uz prethodno mišljenje nadležnog središnjeg tijela državne uprave, odlučuje o uključivanju Republike Hrvatske u postupke pred Sudom Europske unije.
(4) Ministarstvo vanjskih i europskih poslova dostavlja nadležnom središnjem tijelu državne uprave zaprimljene dokumente Suda Europske unije i pritom određuje rok za pripremu očitovanja Republike Hrvatske u sudskom postupku.
(5) Prijedlog očitovanja Republike Hrvatske u postupku pred Sudom Europske unije izrađuje Ministarstvo vanjskih i europskih poslova u suradnji s nadležnim središnjim tijelom državne uprave.
(6) Na zahtjev Ministarstva vanjskih i europskih poslova, nadležno središnje tijelo državne uprave dostavlja Ministarstvu vanjskih i europskih poslova, u roku koje je odredilo, dopune i/ili izmjene prijedloga očitovanja Republike Hrvatske te sve relevantne činjenice i druge podatke i dokumente za potrebe izrade očitovanja i zastupanja Republike Hrvatske u postupku pred Sudom Europske unije.
(7) Ministarstvo vanjskih i europskih poslova putem elektroničke pošte dostavlja prijedlog očitovanja Republike Hrvatske svim članovima Radne skupine, te određuje rok u kojem se moraju očitovati. Protekom roka smatrat će se da je prijedlog očitovanja Republike Hrvatske usuglašen od strane Radne skupine.
(8) Koordinacija za vanjsku i europsku politiku razmatra i predlaže Vladi Republike Hrvatske očitovanje koje je prethodno razmotrila i podržala Stručna skupina za pravna pitanja, a Radna skupina se s njime usuglasila.
(9) Očitovanje Republike Hrvatske u postupku pred Sudom Europske unije, kojeg je utvrdila Vlada Republike Hrvatske, Ministarstvo vanjskih i europskih poslova podnosi Sudu Europske unije putem elektroničke baze podataka Suda Europske unije (e-Curia).
(10) Sadržaj očitovanja Republike Hrvatske javno se ne objavljuje do donošenja presude Suda Europske unije, odnosno druge odluke kojom se završava postupak pred Sudom Europske unije.
(11) Poslove nacionalnog središnjeg upravitelja baze e-Curia obavlja Ministarstvo vanjskih i europskih poslova.
