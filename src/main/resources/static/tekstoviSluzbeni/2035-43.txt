primijenjena zabilježile rast od 3.5%. U Španjolskoj gdje je u trenu uvođenja mjere zastupljenost žena u nacionalnom parlamentu bila već oko 40% nije zabilježen značajniji rast, ali niti ikakav pad zastupljenosti. Navedeni podaci preuzeti iz izvještaja Europskog parlamenta pružaju uvjerljivu podršku gore navedenom cilju kojim se Klub zastupnika vodio predlažući u ovom postupku osporavanu mjeru rodnog uravnoteživanja izbornih lista. Podaci ukazuju da mjera ne jamči automatski ili spektakularan porast zastupljenosti žena u zastupničkom tijelu prilikom prve primjene već djeluje dugoročno i dovodi do većeg rasta zastupljenosti prilikom drugih ili trećih izbora što ide u prilog tvrdnji da se ovakvom mjerom povećava vidljivost žena u politici u javnosti što razbija neke ustaljene rodne stereotipove o njihovoj društvenoj ulozi te učvršćuje njihova pozicija unutar samih stranaka što kroz srednjoročni period dovodi do njihovog boljeg pozicioniranja u stranačkim tijelima pa i samim izbornim listama. Rast zastupljenosti koje su države koje koriste ovu mjeru bilježile prilikom drugih i trećih izbora rezultat je tog procesa. Kao što je izričito navedeno u citiranom izvještaju Europskog parlamenta ‘Potrebno je tri izborna ciklusa kako bi se implementiralo pravilo o pozitivnoj mjeri ... Razlog je da većina stranaka oklijeva riješiti se zastupnika trenutno ‘ u službi ‘ (koji su većinom muškarci) te stoga čeka kako bi mjesto postalo slobodno. U načelu, istraživanje je pokazalo kako je faktor ‘trenutne službe’ važan i onemogućava brz porast zastupljenosti žena.’.«
111. Predlagatelj ZID-a ZIZHS-a/15 u svom se očitovanju dalje pozvao i na pojedine dokumente Vijeća Europe i Ujedinjenih naroda:
»Mjere pozitivne akcije u svrhu rodnog uravnoteživanja izbornih lista nisu odobravane i poticane samo od institucija Europske unije već i od nadležnih tijela Vijeća Europe i Ujedinjenih naroda. Strategija za ravnopravnost spolova Vijeća Europe za 2014. do 2017., usvojena na Vijeću ministara dana 6. studenoga 2013. godine navodi da ‘Pluralistička demokracija zahtijeva uravnoteženo sudjelovanje žena i muškaraca u političkom i javnom odlučivanju pa među preporukama traži: da zastupljenost žena ili muškaraca ne padne ispod 40%, uvođenje mjera koje će osigurati i olakšati sudjelovanje žena u izbornom procesu itd. Izvještaj Ujedinjenih naroda ‘Žene u politici’ iz 2012. godine navodi da su mjere rodnog uravnoteživanja izbornih lista imale pozitivan utjecaj na povećano uključivanje žena u političko odlučivanje te daje od 59 država koje su tijekom 2011. godine održale izbore njih 17 imale zakonski propisane mjere uravnoteživanja, zahvaljujući čemu su u tim državama žene zastupljene u prosjeku sa 27%, nasuprot zastupljenosti od 16% u državama koje nisu uvele takve mjere. Ukratko, iz navedenih argumenata preuzetih iz komparativnih, europskih i međunarodnih izvora jasno proizlazi da postoji vrlo ozbiljna stručna rasprava o oblicima i učinkovitosti mjera rodnog uravnoteživanja izbornih lista kao sredstvu povećanja zastupljenosti žena u tijelima političkog odlučivanja što predstavlja jedan od najočiglednijih izraza načela stvarne jednakosti spolova, ali baš nitko ne dovodi u pitanje zakonitost odnosno ustavnu utemeljenost takvih mjera. Štoviše, upravo stoga jer ih se smatra neophodnim za ostvarenje načela stvarne jednakosti spolova kao jedne od najvažnijih temeljnih vrednota političkog uređenja državne vlasti i pravnog poretka, ukazuje se na potrebu njihovog šireg korištenja.«
112. U očitovanju se završno ističe:
»Uvođenjem mjere sadržane u odredbi članka 14. ZID ZIZHS-a, Republika Hrvatska dosljedno provodi ovu predanost vrednoti stvarne jednakosti žena i muškaraca u okvirima svog pravnog poretka, koja je kao temeljna vrednota proklamirana i člankom 3. Ustava. Imajući u vidu naprijed iznijeto, Klub zastupnika smatra da odredba članka 14. ZID ZIZHS-a nije ustavnopravno sporna te da niti s ove osnove ne postoje pretpostavke za pokretanje postupka za ocjenu ustavnosti