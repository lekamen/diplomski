 Pravilnika o elementima i kriterijima za izbor kandidata za upis u I. razred srednje škole čije se preispitivanje prijedlogom za pokretanje postupka za ocjenu suglasnosti s Ustavom i zakonima Republike Hrvatske traži smatramo da predstavlja posebnu pozitivnu mjeru koja podrazumijeva stvaranje razložne i opravdane prednosti navedenim kandidatima s ciljem otklanjanja stvarne nejednakosti.«
V. MJERODAVNO PRAVO
7. Ustavni sud ocjenjuje da su za ustavnopravnu ocjenu u konkretnom slučaju mjerodavni dio članka 3. te članak 5. Ustava, koji glase:
»Članak 3.
... vladavina prava ... najviše su vrednote ustavnog poretka Republike Hrvatske i temelj za tumačenje Ustava.«
»Članak 5.
U Republici Hrvatskoj zakoni moraju biti u suglasnosti s Ustavom, a ostali propisi i s Ustavom i sa zakonom.
Svatko je dužan držati se Ustava i prava i poštivati pravni poredak Republike Hrvatske.«
VI. OCJENA USTAVNOG SUDA
8. Ministar znanosti je Pravilnik981:49/15 donio na temelju članka 22. stavka 8. ZOOSŠ-a, koji glasi:
»Članak 22.
(...)
(8) Elemente i kriterije za izbor kandidata za upis u prvi razred srednje škole za sve vrste srednjih škola propisuje ministar pravilnikom.
(...)«
Za razliku od Odluke o elementima i kriterijima za izbor kandidata za upis u I. razred srednje škole u školskoj godini 2013/2014. klasa: 602-03/13-06/00008, ur. broj: 533-21-13-0001 od 22. siječnja 2013. (neobjavljene u »Narodnim novinama«; u daljnjem tekstu: Odluka/13), Odluke o izmjenama i dopunama Odluke/13 klasa: 602-03/13-06/00008, ur. broj: 533-21-13-0005 od 26. travnja 2013. (neobjavljene u »Narodnim novinama«; u daljnjem tekstu: OID Odluke/13) te Odluke o elementima i kriterijima za izbor kandidata za upis u I. razred srednje škole u školskoj godini 2014./2015. (»Narodne novine« broj 54/14.; u daljnjem tekstu: Odluka1023:54/14), ministar znanosti Pravilnik981:49/15 nije donio i na temelju članka 20. stavka 4. ZoStrOb-a, koji glasi:
»Članak 20.
(...)
(4) Ministarstvo na prijedlog ustanova za strukovno obrazovanje i osnivača te dionika objavljuje elemente i kriterije za upis u prvi razred strukovnog obrazovanja, svake godine četiri mjeseca prije početka iduće školske godine.«
9. Ustavni sud je u točki 11.4. obrazloženja odluke broj: U-II-2168/2013 i dr. od 15. travnja 2014. (»Narodne novine« broj 50/14.) naveo da prema stanju zakonodavstva koje je na snazi ministar znanosti svojom odlukom nije ovlašten ustanovljavati nova prava nego samo elemente i kriterije za izbor kandidata za upis u I. razred srednje škole. U tom su predmetu, među ostalim, predlagatelji iz ovog predmeta podnijeli Ustavnom sudu zajednički prijedlog za pokretanje postupka za ocjenu suglasnosti s Ustavom i zakonima Republike Hrvatske točke V. Odluke/13. Predlagatelji su tu točku osporavali u njezinom tekstu koji je, nakon dopune točkom I. OID-a Odluke/13, glasio:
»V.
Upis kandidata hrvatskih državljana koji se vraćaju iz iseljeništva ili obrazovanja u inozemstvu
Pravo na izravni upis u srednju školu bez vrednovanja postignutoga uspjeha u osnovnoj školi, osim u programe za koje se provjeravaju posebne sposobnosti, imaju:
– kandidati koji su se najmanje dva od posljednja tri razreda prethodnoga obrazovanja školovali u inozemstvu.
Za ostvarivanje prava na izravan upis kandidat prilaže dokaze o boravku u inozemstvu i svjedodžbe razreda završenih u inozemstvu.«
Nakon toga su isti predlagatelji podnijeli Ustavnom sudu zajednički prijedlog za pokretanje postupka za ocjenu suglasnosti s Ustavom i zakonima Republike Hrvatske točke XX. Odluke1023:54/14 (pod nadnaslovom: »Upis kandidata hrvatskih državljana koji dolaze iz obrazovnih sustava drugih zemalja«), koja glasi:
»XX.
Pravo na izravni upis u srednju školu, uz uvjet da zadovolje na ispitu sposobnosti i darovitosti u školama u kojima je to uvjet za upis, imaju kandidati koji su se najmanje dva od posljednjih četiriju razreda prethodnoga obrazovanja školovali u inozemstvu. Za ostvarivanje prava na izravan upis kandidat prilaže odgovarajuće dokaze o boravku u