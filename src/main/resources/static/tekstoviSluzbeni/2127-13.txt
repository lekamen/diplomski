 odgovorna osoba matičnog društva.
(6) Novčanom kaznom u iznosu od 100.000,00 do 250.000,00 kuna kaznit će se za prekršaj održavatelj tržišta ako:
1. u slučaju iz članka 427. stavka 2. ovoga Zakona, u propisanom roku, ne obavijesti Agenciju da djeluje ili namjerava djelovati kao održavatelj tržišta u odnosu na određenog izdavatelja,
2. suprotno članku 427. stavku 3. ovoga Zakona, u propisanom roku ne obavijesti Agenciju o prestanku djelovanja kao održavatelj tržišta,
3. u slučaju iz članka 427. stavka 4. ovoga Zakona, na zahtjev Agencije, ne dostavi dokaz o dionicama i/ili financijskim instrumentima iz članka 416. stavka 1. ovoga Zakona, koje drži ili namjerava držati u svrhu djelovanja kao održavatelj tržišta.
(7) Novčanom kaznom u iznosu od 10.000,00 do 50.000,00 kuna kaznit će se za prekršaj iz stavka 6. ovoga članka i odgovorna osoba održavatelja tržišta.«.
Članak 35.
Naslov iznad članka 576. mijenja se i glasi: »Objava izrečenih prekršajnih sankcija«.
Članak 576. mijenja se i glasi:
»(1) Agencija je obvezna bez nepotrebnog odgađanja javno objaviti na svojoj internetskoj stranici svaku izrečenu sankciju ili drugu mjeru izrečenu zbog počinjenja prekršaja iz članaka 574.a do 575.b ovoga Zakona, uključujući i:
1. nepravomoćnu odluku prekršajnog suda i/ili drugog tijela nadležnog za vođenje prekršajnih postupaka, a koja je donesena u postupcima u kojima je Agencija ovlašteni tužitelji, uz naznaku da se radi o nepravomoćnim odlukama,
2. prekršajni nalog na koji nije uložen prigovor sukladno propisanima kojima se uređuje prekršajni postupak,
3. sporazum o uvjetima priznavanja krivnje i sporazumijevanju u sankcijama i mjerama, sklopljen s počiniteljem prekršaja sukladno propisima kojima se uređuje prekršajni postupak.
(2) Objava iz stavka 1. ovoga članka sadrži najmanje informacije o vrsti i karakteru kršenja i identitetu počinitelja prekršaja.
(3) Agencija može odgoditi objavu sankcija i mjera iz stavka 1. ovoga članka ili ih može objaviti bez navođenja podataka koji bi omogućili identifikaciju odgovorne osobe, u bilo kojoj od sljedećih okolnosti:
1. ako je, kada se sankcija ili mjera iz stavka 1. ovoga članka odnosi na fizičku osobu, objava osobnih podataka nerazmjerna s obveznom prethodnom ocjenom proporcionalnosti takve objave,
2. ako bi objava značajno ugrozila stabilnost financijskog sustava ili službenu istragu koja je u tijeku,
3. ako bi objava mogla prouzročiti, kada je to moguće utvrditi, nerazmjernu i ozbiljnu štetu uključenim institucijama ili fizičkim osobama.
(4) Ako je na sankciju ili mjeru podnesen pravni lijek, Agencija je obvezna kod objave tu informaciju uključiti u objavu ili izmijeniti prethodnu objavu ako je pravni lijek podnesen nakon prvobitne objave. Agencija je obvezna objaviti o ishodu postupka pokrenutog po podnesenom pravnom lijeku.
(5) Agencija će sukladno odredbama o rehabilitaciji u smislu propisa kojima se uređuje prekršajni postupak istekom roka od tri godine od dana pravomoćnosti odluke o prekršaju prestati činiti dostupnim javnosti na svojoj internetskoj stranici osobne podatke u smislu propisa kojima se uređuje zaštita osobnih podataka, a iz kojih bi bilo moguće utvrditi identitet počinitelja prekršaja.«.
Članak 36.
U članku 21. Zakona o izmjenama i dopunama Zakona o tržištu kapitala (»Narodne novine«, br. 18/15.) riječi: »osim članka 10. i članka 12. ovoga Zakona u dijelu kojim je dodan članak 501.a Zakona, koji stupaju na snagu 1. siječnja 2016.« zamjenjuju se riječima: »osim članka 10. ovoga Zakona koji stupa na snagu 1. siječnja 2016. i članka 12. ovoga Zakona kojim je dodan članak 501.a Zakona, koji stupa na snagu 1. siječnja 2017.«.
Članak 37.
Ovaj Zakon stupa na snagu osmoga dana od dana objave u »Narodnim novinama«.
Klasa: 022-03/15-01/143 Zagreb, 25. rujna 2015.
HRVATSKI SABOR
Predsjednik Hrvatskoga sabora Josip Leko, v. r.
