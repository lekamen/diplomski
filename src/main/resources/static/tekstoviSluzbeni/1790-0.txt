93 28.08.2015 Uredba o izmjenama i dopunama Zakona o obveznim mirovinskim fondovima
VLADA REPUBLIKE HRVATSKE
1791
Na temelju članka 1. Zakona o ovlasti Vlade Republike Hrvatske da uredbama uređuje pojedina pitanja iz djelokruga Hrvatskoga sabora (»Narodne novine«, broj 115/2014), Vlada Republike Hrvatske je na sjednici održanoj 26. kolovoza 2015. godine donijela
UREDBU
O IZMJENAMA I DOPUNAMA ZAKONA O OBVEZNIM MIROVINSKIM FONDOVIMA
Članak 1.
U Zakonu o obveznim mirovinskim fondovima (»Narodne novine«, broj 19/2014), u članku 90. iza stavka 1. dodaju se novi stavci 2., 3., 4. i 5. koji glase:
»(2) Osiguranik čije je pravo iz mirovinskog osiguranja uređeno posebnim propisom koji uređuje prava iz mirovinskog osiguranja djelatnih vojnih osoba, policijskih službenika i ovlaštenih službenih osoba, ili mu se mirovina određuje prema tom propisu i koji je mlađi od 40 godina, osigurava se na temelju individualne kapitalizirane štednje u mirovinskom fondu koji sam izabere, ako u roku od 15 dana od početka rada da izjavu da želi biti osiguran u tom osiguranju, odnosno izjavu da želi ostati osiguran na temelju individualne kapitalizirane štednje, ako je ranije bio član mirovinskog fonda.
(3) Izjava iz stavka 2. ovoga članka daje se osobno na prijemnom mjestu Središnjeg registra osiguranika i neopoziva je.
(4) Osiguranik iz stavka 2. ovoga članka koji nije dao izjavu ne može postati član mirovinskog fonda, osim ako je mlađi od 40 godina, a ne može ostvariti pravo iz mirovinskog osiguranja prema posebnom propisu koji uređuje prava iz mirovinskog osiguranja djelatnih vojnih osoba, policijskih službenika i ovlaštenih službenih osoba ili mu se mirovina određuje prema tom propisu.
(5) Podatak o svojstvu osiguranika iz stavka 2. ovoga članka Središnjem registru osiguranika dostavlja obveznik doprinosa odmah po podnošenju prijave na mirovinsko osiguranje.«.
Dosadašnji stavci 2. do 7. postaju stavci 6. do 11.
Članak 2.
U članku 100. stavak 5. mijenja se i glasi:
»(5) Osiguranik iz članka 90. stavka 2. ovoga Zakona koji se opredijelio za članstvo u mirovinskom fondu, pravo iz mirovinskog osiguranja ostvaruje prema Zakonu o mirovinskom osiguranju i ovome Zakonu, osim ako pravo ne ostvaruje prema posebnom propisu koji uređuje prava iz mirovinskog osiguranja djelatnih vojnih osoba, policijskih službenika i ovlaštenih službenih osoba, ili mu se mirovina ne odredi prema tom propisu.«.
Članak 3.
U članku 101. stavak 4. mijenja se i glasi:
»(4) Ako kod člana mirovinskog fonda nastane djelomični gubitak radne sposobnosti s pravom na invalidsku mirovinu ili pravom na privremenu invalidsku mirovinu prema Zakonu o mirovinskom osiguranju, član fonda može ostvariti pravo na mirovinu samo u obveznom mirovinskom osiguranju na temelju generacijske solidarnosti, kao da je bio osiguran samo u tom osiguranju, a ukupna svota kapitaliziranih doprinosa s osobnog računa nakon ostvarivanja prava na tu mirovinu prenosi se putem Središnjeg registra osiguranika u državni proračun.«.
Iza stavka 4. dodaju se stavci 5., 6. i 7. koji glase:
»(5) Bivši član mirovinskog fonda iz stavka 4. ovoga članka starosnu, prijevremenu starosnu ili invalidsku mirovinu zbog potpunog gubitka radne sposobnosti može ostvariti kao da je bio osiguran samo u obveznom mirovinskom osiguranju generacijske solidarnosti.
(6) Bivši član mirovinskog fonda iz stavka 4. ovoga članka koji je nakon prestanka članstva u fondu stekao svojstvo osiguranika, ne može ponovno postati član mirovinskog fonda po osnovi mirovinskog osiguranja prema općem niti posebnom propisu.
(7) O prijenosu sredstava s osobnog računa člana mirovinskog fonda iz stavka 4. ovoga članka Središnji registar osiguranika mjesečno izvještava Ministarstvo financija i Hrvatski zavod za mirovinsko osiguranje.«.
Članak 4.
U članku 102. stavci 4. i 5. brišu se.
PRIJELAZNE I ZAVRŠNE ODREDBE
Članak 5.
(1) Osiguranik čije je pravo iz mirovinskog osiguranja uređeno posebnim propisom koji uređuje prava iz mirovinskog osiguranja djelatnih vojnih osoba,