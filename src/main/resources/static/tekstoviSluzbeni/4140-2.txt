 se troškovi čuvanja pologa i tko ih je dužan naknaditi.
(3) O korištenju sefa sud s bankom sklapa poseban ugovor kojim se određuju uvjeti korištenja sefa.
Članak 17.
(1) Prije određivanja čuvanja pologa kod ovlaštenih fizičkih ili pravnih osoba odnosno ustanova (u daljnjem tekstu: čuvar) sud će od predlagatelja zatražiti polaganje odgovarajućeg predujma za troškove čuvanja i rukovanja.
(2) Prije povjeravanja predmeta pologa čuvaru sudac odnosno sudski savjetnik izvršit će popis te fotografiranje pologa i o tome sastaviti zapisnik u dva primjerka. Jedan primjerak zapisnika zajedno s fotografijom pologa ulaže se u odgovarajući spis predmeta, a drugi predaje čuvaru zajedno s predmetom pologa.
Članak 18.
(1) Novac, vrijednosti i druge stvari koje se čuvaju u sudskoj blagajni, na računu suda u banci ili u sefu u banci izdaju se samo na temelju pisane naredbe suca odnosno sudskog savjetnika i na način kako se u naredbi odredi.
(2) Novac se isplaćuje putem Financijske agencije, banke ili pošte. Novac koji se nalazi na računu suda u banci isplaćuje se odgovarajućim nalogom.
(3) Vrijednosti i druge stvari izdaju se korisniku neposredno uz potpis na prijepisu naredbe suca odnosno sudskog savjetnika o izdavanju, koja se potom čuva kao knjigovodstveni dokument.
(4) Ako je više osoba određeno korisnicima pologa, polog se može izdati samo svima zajedno ili pojedinom od njih na temelju posebne punomoći na kojoj je potpis ovjeren.
Članak 19.
(1) Čuvar može izdati polog određenom korisniku samo na temelju rješenja suda i kako je rješenjem određeno.
(2) Rješenjem kojim se određuje izdavanje pologa utvrđuju se troškovi čuvanja pologa i tko ih je dužan naknaditi te se odlučuje o položenom predujmu troškova.
Članak 20.
(1) Privremeno izdavanje novca, vrijednosti i drugih stvari za potrebe sudskog postupka provodi se uz potvrdu (revers), koja se ulaže u odgovarajući omot i pohranjuje u blagajni suda.
(2) Na potvrdu (revers) se stavlja bilješka o povratu privremeno izdanog predmeta te se potvrda ulaže u spis predmeta na koji se odnosi.
Članak 21.
Ako zbog promjene stvarne ili mjesne nadležnosti suda kod kojega se polog nalazi polog treba dostaviti drugom stvarno ili mjesno nadležnom sudu, o tome se donosi posebno rješenje.
Članak 22.
(1) U rješenju kojim se određuje izdavanje pologa i preuzimatelj poziva da preuzme polog, osim roka u kojem polog treba preuzeti, navodi se i pravna posljedica koja nastupa ako se polog ne preuzme u roku.
(2) Ako ovlašteni preuzimatelj ne preuzme polog u roku određenom rješenjem iz stavka 1. ovog članka, a predmet pologa je prema utvrđenju suca neznatne vrijednosti, predmet se može uništiti.
(3) Za ostale pologe koji ne budu preuzeti u roku određenom rješenjem iz stavka 1. ovog članka sud će rješenjem utvrditi prestanak prava ovlaštenog preuzimatelja na preuzimanje pologa i polog prenijeti u korist državnog proračuna Republike Hrvatske odnosno utvrditi da predmet pologa postaje vlasništvo Republike Hrvatske.
Članak 23.
Odredbe glave II. ovog Pravilnika na odgovarajući način primjenjuju se i na polaganje jamčevine.
III. Poslovne knjige za financijsko-materijalno poslovanje sudova sa strankama
Članak 24.
(1) Sva primanja i izdavanja novca, vrijednosti i drugih stvari u financijsko-materijalnom poslovanju sudova sa strankama upisuju se u odgovarajuće evidencije, sukladno posebnim propisima i ovom Pravilniku.
(2) Svaka knjigovodstvena promjena u poslovnim knjigama i evidencijama financijsko-materijalnog poslovanja sa strankama knjiži se samo na temelju pisanog dokumenta, u skladu s propisima za financijsko-materijalno poslovanje.
(3) Uplatnice, potvrde ili zapisnici o primanju ili isplati novca odnosno o primanju i izdavanju vrijednosti i drugih stvari čuvaju se kao novčani dokumenti, odnosno evidentiraju uz potpis primatelja u odgovarajućoj rubrici poslovnih knjiga i evidencija.
(4) U spis predmeta unosi se bilješka o izvršenom pologu ili primitku, s naznakom rednog broja odgovarajućeg dnevnika pod kojim je knjiženje