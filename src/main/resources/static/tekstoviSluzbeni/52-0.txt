2 07.01.2015 Odluka Ustavnog suda Republike Hrvatske broj: U-III-3256/2011 od 1. prosinca 2014.
USTAVNI SUD REPUBLIKE HRVATSKE
53
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenula A. B. iz C., koju zastupa punomoćnik Kosta Lacmanović, odvjetnik u odvjetničkom uredu u Virovitici, na sjednici održanoj 1. prosinca 2014. jednoglasno je donio
ODLUKU
I. Ustavna tužba se usvaja.
II. Ukida se:
– presuda Županijskog suda u Bjelovaru broj: Gž-948/2011-2 od 5. svibnja 2011.
III. Predmet se vraća Županijskom sudu u Bjelovaru na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnijela je A. B. iz C. (u daljnjem tekstu: podnositeljica), koju u postupku pred Ustavnim sudom zastupa punomoćnik Kosta Lacmanović, odvjetnik u odvjetničkom uredu u Virovitici.
Ustavna tužba podnesena je protiv presude Županijskog suda u Bjelovaru broj: Gž-948/2011-2 od 5. svibnja 2011. (u daljnjem tekstu: drugostupanjska presuda), kojom je usvojena žalba tuženika i preinačena presuda Općinskog suda u Virovitici broj: P-1084/09 od 21. prosinca 2010. (u daljnjem tekstu: prvostupanjska presuda), na način da je odbijen kao neosnovan tužbeni zahtjev podnositeljice kojim od tuženika (svojeg bivšeg supruga) traži isplatu novčanog iznosa na ime naknade za uskraćeno uzdržavanje djeteta.
Prvostupanjskom presudom naloženo je tuženiku isplatiti podnositeljici iznos od 36.310,90 kuna sa zakonskim zateznim kamatama uz naknadu parničnog troška.
1.1. Podnositeljica u ustavnoj tužbi navodi da su joj osporenom drugostupanjskom presudom povrijeđena ustavna prava zajamčena člancima 14. stavkom 2. i 29. stavkom 1. Ustava Republike Hrvatske ((»Narodne novine« broj 56/90., 135/97., 113/00., 28/01., 76/10. i 5/14.).
Stoga predlaže da Ustavni sud njezinu tužbu usvoji, ukine osporenu presudu te predmet vrati Županijskom sudu u Bjelovaru na ponovno odlučivanje.
2. Za potrebe ustavnosudskog postupka, na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon) pribavljen je parnični spis Općinskog suda u Virovitici broj: P-1084/09.
II. ČINJENICE I OKOLNOSTI SLUČAJA
3. U postupku koji je prethodio ustavnosudskom, podnositeljica je dana 17. studenoga 2008. podnijela tužbu Općinskom sudu u Virovitici protiv tuženika, tražeći od njega isplatu novčanog iznosa na ime naknade za neisplaćeno uzdržavanje njihovog mldb. sina, koji je nakon prestanka bračne zajednice roditelja 2002. godine pa sve do kraja 2007. godine živio s njom i njezinim roditeljima. Brak stranaka razveden je presudom od 27. siječnja 2009., kada je zajedničko dijete povjereno ocu, dok je majka obvezna plaćati po 600,00 kuna mjesečno ocu za uzdržavanje djeteta. U provedenom postupku utvrđeno je da je u spornom periodu majka uzdržavala dijete, uz pomoć svojih roditelja, te da stranke u tom razdoblju nisu imale sporazum o uzdržavanju djeteta, a što je imalo za posljedicu neispunjavanje tuženikove zakonske obveze plaćanja uzdržavanja u novcu, što je tuženik pokušao kompenzirati kupnjom odjeće i obuće, mobitela, školske opreme, plaćanjem ljetovanja i na druge slične načine.
3.1. Općinski sud u Virovitici je u svojoj presudi broj: P-589/08-9 od 5. svibnja 2009., naveo da tuženik kupovanjem raznih stvari nije ispunio svoju zakonsku obvezu jer ti povremeni izdaci koje je za dijete imao u spornom razdoblju ne ulaze u troškove uzdržavanja. Prvostupanjski sud je, također, naveo:
»(...)
... troškovi koje je tuženik imao za vrijeme boravka djeteta u njegovom domaćinstvu ne ulaze u troškove uzdržavanja, niti ih sud prilikom određivanja visine obveze plaćanja doprinosa za uzdržavanje uzima u