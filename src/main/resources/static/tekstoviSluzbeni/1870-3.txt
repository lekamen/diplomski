 20. stavka 5. ZEK-a u vezi sa stavkom 1. istoga članka jasno proizlazi da je nadležnost ZEK-a nesporna u odnosu na regulatorne obveze, a eventualna sudska nadležnost komplementarna. Naime, utuženim rješenjem je tužitelju utvrđena obveza odnosno pravo zainteresirane osobe na naknadu koja proizlazi iz Zakona, ali nije određena obveza plaćanja naknade u decidiranim iznosima pa se u slučaju spora stranka može obratiti mjerodavnom sudu.
Međutim, iz konkretnog primjera proizlazi da, suprotno navodima tužbe, odlučivanje tuženog o naknadama ne generira daljnje sporove s obzirom na to da je iz sadržaja spisa predmeta razvidno da je u većem dijelu potraživanje zainteresiranog podmireno kompenzacijom te je preostao sporan samo određeni iznos.
Što se tiče prigovora tužitelja na protivnost izreke rješenja odredbi članka 98. stavka 3. ZUP-a u smislu neodređenosti izreke, valja reći da se radi o posebnom upravnom području koje, s obzirom na svoju složenost, traži povezivanje s odgovarajućim člancima konkretne Standardne ponude tužitelja. Stoga Sud ocjenjuje da je izreka odrediva jer su u njoj postavljeni odgovarajući parametri na temelju kojih se obveza može bez teškoće utvrditi.
U odnosu na dio kojim se osporava opravdanost naknada za kašnjenje u otklanjanju kvarova/smetnji za uslugu izdvojenog pristupa lokalnoj petlji i za uslugu veleprodajnog širokopojasnog pristupa koje nisu u području odgovornosti tužitelja, Sud upućuje na obrazloženje osporenog rješenja kao detaljno i razložno obrazloženog u pogledu izostanka aktivne suradnje tužitelja sa zainteresiranom osobom po tom pitanju, što je osnova za određivanje naknade.
U odnosu na zahtjev tužitelja za održavanjem rasprave valja napomenuti da odredba članka 36. Zakona o upravnim sporovima propisuje kada sud može presudom riješiti spor bez rasprave, odnosno, u protivnome, kada je dužan održati raspravu. Iz navedene odredbe ne proizlazi da stranke mogu održavanje rasprave uvjetovati donošenjem pozitivne odluke u svoju korist, pa iz navedenog razloga Sud nije našao da su ispunjeni uvjeti za zakazivanje i održavanje rasprave u predmetnoj stvari.
Slijedom iznesenog Sud ocjenjuje da su, u postupku koji je prethodio donošenju osporenog rješenja, utvrđene sve odlučne činjenice, da su stranke imale mogućnosti uvida u očitovanja druge strane, da je održana rasprava u skladu s odredbama ZEK-a i ZUP-a, da je osporeno rješenje valjano i razložno obrazloženo te ne ostavlja sumnju u pravilnost primijenjenog materijalnog propisa.
Prigovori tužitelja izneseni u tužbi nisu osnovani ni odlučni te stoga nisu doveli u sumnju zakonitost osporenog rješenja.
Trebalo je stoga, na temelju odredbe članka 57. stavka 1. Zakona o upravnim sporovima, tužbeni zahtjev odbiti.
Objava presude temelji se na odredbi članka 14. stavka 8. ZEK-a.
Poslovni broj: UsII-83/14-6
Zagreb, 2. srpnja 2015.
Predsjednica vijeća mr. sc. Mirjana Juričić, v. r.
