 privremenu obustavu pružanja usluga koje su predmet standardne ponude tužitelja ostali operatori na mjerodavnom tržištu dovedeni bi bili u situaciju da im tužitelj uskrati pružanje usluge čime bi u konačnici krajnji korisnici ostali bez javne komunikacijske usluge.
Konačno, rješenjem tuženika, klasa: 344-01/10-01/479, urbroj: 376-11-10-26 od 3. studenoga 2010. (prileži spisu Us-7871/2011), koje je postalo pravomoćno, tužitelju je i na ostalim analiziranim mjerodavnim tržištima određen isti rok za privremenu obustavu pružanja usluge ukoliko operator korisnik ne podmiri bilo koji dugovani nesporni račun za usluge u roku od 60 dana od dana zaprimanja pisane opomene. Stoga, proizlazi da tužitelj i na ostalim analiziranim mjerodavnim tržištima posluje pod istim uvjetima koji su mu propisani osporenim rješenjem. Tijekom ovog postupka tužitelj nije pružio nikakve dokaze kojim bi učinio vjerojatnim da se konkretno mjerodavno tržište u bilo čemu, a naročito u nečem bitnom, razlikuje od ranije analiziranih tržišta.
Osporenim rješenjem regulira se situacija kada operator korisnik ne podmiri svoju obvezu prema tužitelju u kojem slučaju tužitelj može privremeno obustaviti pružanje usluga koje su predmet standardne ponude tužitelja a ne rok dospijeća novčane obveze. Naime, na tržištima koja su zbog svojih specifičnosti u nadležnosti neovisnog nacionalnog regulatornog tijela koje je dužno poduzimati odgovarajuće mjere, ZEK-om kao specijalnim zakonom, u javnom interesu, utvrđena su i posebna pravila. Stoga, neosnovano tužitelj upire na odredbe Zakona o financijskom poslovanju i predstečajnoj nagodbi (»Narodne novine«, broj 108/12.) i to odredbu članka 14. stavak 5. istog kojom je propisano da je ništetna odredba ugovora među poduzetnicama, kao i ugovora između poduzetnika i osoba javnog prava u kojima je poduzetnik dužnik novčane obveze kojom je ugovoren rok ispunjena novčane obveze duži od 60 dana.
Konačno, u postupku koji je prethodio donošenju osporenog rješenja tuženik je proveo postupak javne rasprave u smislu odredbe članka 22. ZEK-a kojom je propisano da će prije donošenja mjere od znatnijeg utjecaja na mjerodavno tržište, koje donosi u skladu s odredbama ovoga Zakona, Agencija objaviti prijedlog mjere zajedno s pripadajućim obrazloženjem u svrhu provedbe javne rasprave, kako bi se svim zainteresiranim stranama omogućilo davanje mišljenja, primjedaba i prijedloga u vezi s predloženom mjerom, a daljnjim stavcima 2., 3., 4., 5. i 6. razrađen je način na koji se javna rasprava provodi. Iz spisa predmeta proizlazi da je tuženik postupio sukladno naprijed navedenoj odredbi članka 22. Zakona te putem svojih službenih internetskih stranica proveo javnu raspravu koja je trajala od 24. rujna 2012. do 15. listopada 2012. kojom prilikom su svoja mišljenja, primjedbe i prijedloge (komentare društava) dali tužitelj i zainteresirane stranke.
Nadalje, suprotno navodima tužitelja osporeno rješenje sadrži sve elemente propisane odredbom članka 98. Zakona o općem upravnom postupku (»Narodne novine«, broj 47/09.) te je isto obrazloženo sukladno odredbi članka 98. stavak 5. Zakona i navedeni su potpuni i valjani razlozi koji s obzirom na utvrđeno činjenično stanje upućuju na osnovanost odluke tuženika a tuženik se rukovodio načelom zakonitosti te postupao tako da je omogućio, u vođenju upravnog postupka, tužitelju da zaštiti svoja prava i pravne interese.
Slijedom izloženog Sud je na temelju odredbe članka 57. stavak 1. Zakona o upravnim sporovima (»Narodne novine«, broj 20/10., 143/12. i 152/14.) presudio kao u izreci.
Odluka o objavi presude temelji se na odredbi članka 14. stavak 8. ZEK-a.
Broj: UsII-47/2012-12
Zagreb, 14. srpnja 2015.
Predsjednica vijeća Marina Kosović Marković, v. r.
