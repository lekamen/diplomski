54 10.06.2016 Pravilnik o razvrstavanju i kategorizaciji ugostiteljskih objekata iz skupine ostali ugostiteljski objekti za smještaj
MINISTARSTVO TURIZMA
1410
Na temelju odredbi članka 8. stavka 4., članka 15. stavka 2. i članka 16. stavka 2. Zakona o ugostiteljskoj djelatnosti (»Narodne novine«, broj 85/2015), ministar nadležan za turizam, donosi
PRAVILNIK
O RAZVRSTAVANJU I KATEGORIZACIJI UGOSTITELJSKIH OBJEKATA IZ SKUPINE OSTALI UGOSTITELJSKI OBJEKTI ZA SMJEŠTAJ
1. OPĆE ODREDBE
Članak 1.
Ovim Pravilnikom propisuju se vrste ugostiteljskih objekata iz skupine Ostali ugostiteljski objekti za smještaj (u daljnjem tekstu: objekt), ugostiteljske usluge koje se moraju i mogu pružati u pojedinoj vrsti, vrste koje mogu biti klupskog tipa, minimalni uvjeti, vrste koje se kategoriziraju, kategorije, uvjeti za kategorije, oznake za vrste i kategorije, način označavanja vrsta i kategorija te sastav povjerenstva koje provodi očevid u objektu.
Članak 2.
(1) Ugostiteljski objekt iz skupine Ostali ugostiteljski objekti za smještaj je poslovni objekt u kojem ugostitelj obavlja ugostiteljsku djelatnost odnosno pruža ugostiteljske usluge (smještaja, prehrane, pića i napitaka) u ugostiteljskim sadržajima.
(2) Ugostitelj u objektu mora pružati ugostiteljske usluge propisane ovim Pravilnikom u obveznim sadržajima i može pružati druge usluge u funkciji turističke potrošnje u neobveznim sadržajima, pod uvjetima propisanim ovim Pravilnikom.
(3) U objektu mogu druge fizičke i pravne osobe pružati usluge u funkciji turističke potrošnje koje nisu propisane ovim Pravilnikom kao obvezne.
Članak 3.
(1) Objekt mora stalno ispunjavati sve uvjete, sukladno kapacitetu, za pojedinu vrstu i kategoriju propisane ovim Pravilnikom, ako ovim Pravilnikom nije drukčije propisano.
(2) Svi obvezni i neobvezni sadržaji objekta u kojima posluje ugostitelj ili druga fizička i pravna osoba moraju imati ujednačenu kvalitetu uređenja.
(3) Iznimno od stavka 1. ovog članka, a na zahtjev ugostitelja, temeljem isprava o zaštiti povijesno-kulturnih dobara, ministar nadležan za turizam (u daljnjem tekstu: Ministar) može odobriti odstupanja od propisanih uvjeta za vrstu i kategoriju osim za površinu modula ili ako nisu osigurani uvjeti za nesmetanu i potpunu funkcionalnu namjenu objekta.
(4) Objekt u kojem ugostitelj posluje ljeti od 1. svibnja do 31. listopada ne mora zadovoljiti određene uvjete sukladno prilozima ovog Pravilnika.
(5) U cilju zaštite okoliša, rublje za krevet i ručnici mogu se mijenjati na zahtjev gosta, ako je o tome istaknuta obavijest u objektu ili smještajnoj jedinici.
Članak 4.
(1) Objekti se razvrstavaju i kategoriziraju kao postojeći i novi objekti.
(2) Objekt je postojeći, ako građevina ili dio građevine ispunjava jedan od sljedećih uvjeta:
1. da objekt ima ili je imao rješenje o vrsti i kategoriji kao postojeći ugostiteljski objekt,
2. da je građevina izgrađena do 18. 7. 2005. godine (bez obzira na namjenu, naknadnu rekonstrukciju ili dogradnju odnosno nadogradnju),
3. objekt kojeg čine pokretni objekti pretvoreni u hostel (željeznička kola za spavanje, brodovi s kabinama za spavanje i slično) smatrat će se postojećim objektom.
4. da objekt ima akt o legalizaciji nezakonito izgrađene građevine.
(3) Objekt je novi, ako ne ispunjava uvjete iz stavka 2. ovog članka.
2. MINIMALNI UVJETI
Članak 5.
Minimalni uvjeti od 7. do 9. članka ne odnose se na vrstu Objekt za robinzonski smještaj.
2.1. SIGURNOST GOSTA I ZAPOSLENOG OSOBLJA
Članak 6.
(1) Objekt mora omogućiti sigurnost i funkcionalnost.
(2) Okoliš i vanjski izgled objekta moraju biti uređeni.
(3) Uređenje, oprema i uređaji u objektu ne smiju biti dotrajali i oštećeni te moraju biti stalno u funkcionalnom stanju.
(4) Rublje, posuđe i ostalo u direktom kontaktu s gostom kada nije u uporabi mora biti zaštićeno od prašine i ostalih kontaminacija.
(5) Za jedan ili više objekata moraju biti osigurana sredstva za pružanje prve pomoći.
(6) Komunalni i ostali otpad mora se redovito odstranjivati iz objekta.
2.2.