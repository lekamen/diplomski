 da se kod predloženice radi o kroničnoj schizofrenoj psihozi sa značajnom deterioracijom viših psihičkih procesa kao što su emocije, mišljenje, rasuđivanje i testiranje realiteta.
S obzirom da dugogodišnje psihijatrijsko liječenje nije dalo rezultate u smislu poboljšanja kliničke slike, očekivati je daljnje pogoršanje i daljnju psihičku deterioraciju, prognoza je slaba. Vještak predlaže, kako predloženica nije u stanju skrbiti se o sebi na adekvatan način niti upravljati svojim postupcima bez nanošenja štete sebi i drugima, da ju je po pitanju poslovne sposobnosti potrebno u cijelosti lišiti iste.
Člankom 159. stavka 1. Obiteljskog zakona (‘NN’ br. 116/03) propisano je da punoljetna osoba koja se zbog mentalnog oštećenja ili psihičke bolesti ili ovisnosti o opojnim sredstvima, senilnosti ili drugih uzroka nije sposobna brinuti i o osobnim potrebama, pravima i interesima, ili koja ugrožava prava i interese drugih osoba, djelomice se ili potpuno lišava poslovne sposobnosti.
Cijeneći navode iz medicinske dokumentacije, te uzevši u obzir nalaz i mišljenje stalnog sudskog vještaka dr. S. S., mr. sc. neuropsihijatra, čije predmetno vještvo sudac smatra logičnim i argumentiranim te izrađenim u skladu s pravilima struke, sudac smatra utvrđenim da predloženica nije u stanju kontinuirano upravljati svojim postupcima i sama se brinuti o svojim pravima i interesima, zbog toga je potrebno predloženicu u potpunosti lišiti poslovne sposobnosti, a radi zaštite njezinih prava i interesa. Na citirano vještvo stranke nisu imali primjedbe ni prigovora.
Stoga što su se ispunili pravni i medicinski uvjeti te radi zaštite prava i interesa predloženice treba istoj oduzeti samovlast.
Radi navedenog prijedlog predlagatelja razborito je usvojiti i temeljem odredbe čl. 159. stavka 1. Obiteljskog zakona, riješiti kao u izreci ovog rješenja.«
2.2. Protiv prethodno navedenog rješenja su otac podnositeljice J. P. (7. veljače 2011.) i sestra podnositeljice B. B. (18. veljače 2011.) podnijeli žalbe, koje je Općinski sud u Z. odbacio rješenjem broj: R1-19/09 od 27. travnja 2011., uz obrazloženje da su ih podnijele osobe koje nisu ovlaštene za podnošenje žalbe budući da je podnositeljici imenovana skrbnica za poseban slučaj (odvjetnica K. K. iz K.).
Iste osobe žalile su se i na to rješenje – podnositeljičin otac 4. svibnja 2011., a njezina sestra 10. svibnja 2011. – obje priloživši žalbi rješenje Centra za socijalnu skrb Z. klasa: UP/I-552-02/11-03/16 ur. broj: 2134-160-11-4 od 15. veljače 2011., kojim je podnositeljica kao osoba potpuno lišena poslovne sposobnosti stavljena pod skrbništvo, a za skrbnicu joj je imenovana njezina sestra B. B. Te su žalbe odbijene rješenjem Županijskog suda u Z. broj: Gžx-950/11 od 27. lipnja 2012. uz, u bitnome, sljedeće obrazloženje:
»Naime, prema odredbi iz čl. 358. st. 3. ZPP, koja se u ovom izvanparničnom postupku radi lišenja poslovne sposobnosti supsidijarno primjenjuje temeljem čl. 320. ObZ, žalba je nedopuštena ako je žalbu podnijela osoba koja nije ovlaštena za podnošenje žalbe.
ObZ, koji uz meterijalnopravne odredbe o lišenju poslovne sposobnosti sadrži i postupovne odredbe, ne sadrži eksplicitnu odredbu o tome tko je u ovoj vrsti postupaka ovlašten na podnošenje žalbe. Međutim, odgovor na to pitanje jasno se iščitava iz odredaba koje propisuju:
– tko je stranka u izvanparničnom postupku (predlagatelj i osoba o čijim se pravima i pravnim interesima odlučuje u postupku – čl. 310. ObZ),
– kome se dostavlja odluka suda o lišenju poslovne sposobnosti (stranci koja je podnijela prijedlog, osobi koja se lišava poslovne sposobnosti i njenom skrbniku, te Centru za socijalni rad – čl. 329. st. 1. ObZ).
Dakle srodnici predloženika, ukoliko nisu predlagatelji i time stekli status stranke u postupku, uopće ne ulaze u krug sudionika postupka pa nema zakonske osnove (kako u odredbama ObZ tako i ZPP-a) smatrati ih ovlaštenim na podnošenje žalbe.«
III. PRIGOVORI PODNOSITELJICE
3. Podnositeljica smatra da su joj osporenim rješenjima