72 06.08.2016 Pravilnik o letenju vojnih zrakoplova
MINISTARSTVO OBRANE
1708
Na temelju članka 107. stavaka 2. i 3. Zakona o obrani (»Narodne novine«, br. 73/13, 75/15 i 27/16) uz suglasnost ministra nadležnoga za poslove civilnog zračnog prometa, donosim
PRAVILNIK
O LETENJU VOJNIH ZRAKOPLOVA
I. TEMELJNE ODREDBE
Članak 1.
(1) Ovim Pravilnikom propisuju se uvjeti, načini, pravila i postupci letenja hrvatskih vojnih zrakoplova (u daljnjem tekstu: vojni zrakoplov) koji se izvode na teritoriju i u zračnom prostoru Republike Hrvatske.
(2) Odredbe ovoga Pravilnika primjenjuju se i na inozemne vojne zrakoplove dok lete u hrvatskom zračnom prostoru.
(3) Odredbe ovoga Pravilnika primjenjuju se i na vojni zrakoplov kada leti u zračnom prostoru pod suverenitetom druge države, osim ako su pravila letenja propisana odredbama ovoga Pravilnika manje ograničavajuća od pravila letenja te države.
(4) Ovim Pravilnikom uređuju se pitanja vojnog letenja na koja se ne primjenjuju odredbe općih propisa o zračnom prometu.
Pojmovi i kratice
Članak 2.
Pojmovi koji se koriste u ovom Pravilniku imaju sljedeća značenja:
(1) akrobatski let: namjerno izveden manevar vojnog zrakoplova u letu koji uključuje naglu promjenu položaja vojnog zrakoplova, neuobičajen položaj vojnog zrakoplova ili neuobičajenu promjenu brzine leta
(2) Alpha Scramble: let vojnog zrakoplova presretača u svrhu zaštite suvereniteta zračnog prostora Republike Hrvatske (identifikacije nepoznatog objekta u zračnom prostoru, aktivne protuzračne obrane ili pomoći zrakoplovima u stanju nužde i zrakoplovima u opasnosti)
(3) avion: zrakoplov teži od zraka, pokretan motorom, koji uzgon u letu dobiva osobito zbog aerodinamičkih reakcija na površinama koje u određenim uvjetima leta ostaju nepokretne
(4) bespilotni zrakoplov: zrakoplov namijenjen izvođenju operacija bez pilota u zrakoplovu
(5) borbeni let: let vojnog zrakoplova koji se provodi u području borbenih djelovanja i let naoružanog zrakoplova u svrhu zaštite suvereniteta Republike Hrvatske
(6) grupni let: vrsta leta kod kojeg dva ili više zrakoplova, uz prethodni dogovor pilota zrakoplova, lete u istom smjeru uz održavanje horizontalnog i vertikalnog odstojanja
(7) helikopter: zrakoplov teži od zraka koji se u zraku održava ponajviše zbog reakcija zraka na jedan ili više pogonjenih rotora na približno vertikalnim osima
(8) izvidnički let: let u svrhu prikupljanja informacija od obavještajnog značaja vizualnim promatranjem iz zraka ili senzorima
(9) hitni zračni medicinski prijevoz: zračni prijevoz organa za transplantaciju, oboljelih ili ozlijeđenih osoba kojima je potrebna hitna medicinska skrb u medicinskoj ustanovi
(10) kontrolirani aerodrom: aerodrom na kojem se obavlja kontrola zračne plovidbe za aerodromski promet
(11) let za obuku: let koji se provodi radi dostizanja osposobljenosti vojnih letača, učenika letača i kandidata za učenike letače za provedbu zadaća na određenom tipu vojnog zrakoplova
(12) letačka dužnost: svaka aktivnost letačkog osoblja vezana za pripremu i provedbu letačke zadaće
(13) letačka posada: članovi posade zrakoplova koji su osposobljeni za obavljanje poslova u zrakoplovu prema Priručniku za uporabu određenog tipa vojnog zrakoplova
(14) letačka pripravnost: vrijeme tijekom kojeg se letačko osoblje nalazi u pripravnosti za provedbu letačke zadaće
(15) letačka zadaća: sve aktivnosti koje slijede nakon prijema zapovijedi za letačku zadaću, a uključuju pripremu, provedbu i raščlambu leta
(16) nadležna kontrola zračnog prometa: oblasna kontrola zračnog prometa, prilazna kontrola zračnog prometa ili aerodromska kontrola zračnog prometa
(17) noć: vremensko razdoblje koje počinje pola sata nakon zalaska sunca i završava pola sata prije izlaska sunca
(18) objavljivanje na način uobičajen u zračnom prometu: objavljivanje u Zborniku zrakoplovnih informacija Republike Hrvatske (Aeronautical Information Publication – AIP) uključujući AMDT i SUP, okružnicom zrakoplovnih informacija, NOTAM-om (uključujući listu provjere i