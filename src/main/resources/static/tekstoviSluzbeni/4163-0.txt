59 29.06.2016 Odluka i Rješenje Ustavnog suda Republike Hrvatske broj: U-III-5081/2015 od 1. lipnja 2016.
USTAVNI SUD REPUBLIKE HRVATSKE
1512
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Snježana Bagić, Marko Babić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Ante Dragojević, sada na izdržavanju kazne zatvora u Kaznionici u Glini, kojeg zastupa Gašpar Lujak, odvjetnik iz Dubrovnika, na sjednici održanoj 1. lipnja 2016. donio je
ODLUKU
I. Ustavna tužba odbija se u odnosu na prigovore podnositelja vezane uz postupak za izmjenu pravomoćne sudske odluke koji je pokrenuo u povodu presude Europskog suda za ljudska prava Dragojević protiv Hrvatske od 15. siječnja 2015. (zahtjev br. 68955/11), a koji se odnose na povredu članka 8. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.).
II. Ova odluka objavit će se u »Narodnim novinama«.
i
RJEŠENJE
I. Ustavna tužba odbacuje se u odnosu na prigovore podnositelja vezane uz postupak za izmjenu pravomoćne sudske odluke koji je pokrenuo u povodu presude Europskog suda za ljudska prava Dragojević protiv Hrvatske od 15. siječnja 2015. (zahtjev br. 68955/11), a koje je utemeljio na članku 29. stavku 1. Ustava Republike Hrvatske (»Narodne novine« broj 56/90., 135/97., 113/00., 28/01. i 76/10.) i članku 6. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.).
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Podnositelj ustavne tužbe, hrvatski državljanin, podnio je 28. prosinca 2015. ustavnu tužbu radi zaštite ustavnih prava u postupku izvršenja presude Europskog suda za ljudska prava u Strasbourgu (u daljnjem tekstu: ESLJP) u predmetu Dragojević protiv Hrvatske (presuda, 15. siječnja 2015., zahtjev br. 68955/11). Za tu se presudu u daljnjem tekstu koristi oznaka: Dragojević protiv Hrvatske.
Ustavna tužba podnesena je protiv rješenja Vrhovnog suda Republike Hrvatske broj: Kž-552/15-4 od 22. listopada 2015. (u daljnjem tekstu: rješenje Vrhovnog suda).
Tim je rješenjem odbijena žalba podnositelja protiv rješenja Županijskog suda u Dubrovniku broj: Kv-I-12/15 (K-12/09) od 3. rujna 2015., kojim je – u postupku izvršenja presude ESLJP-a Dragojević protiv Hrvatske – odbijen kao neosnovan zahtjev podnositelja za obnovu kaznenog postupka dovršenog pravomoćnom presudom Županijskog suda u Dubrovniku broj: K-12/09 od 18. prosinca 2009. koja je potvrđena presudom Vrhovnog suda broj: Kž-161/10 od 23. rujna 2010. (u daljnjem tekstu: prvostupanjsko rješenje).
1.1. Podnositelj ustavne tužbe smatra povrijeđenim ustavna prava zajamčena člankom 29. stavcima 1. i 4. Ustava Republike Hrvatske (»Narodne novine« broj 56/90., 135/97., 113/00., 28/01. i 76/10.).
Također smatra povrijeđenim i prava zajamčena člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.; u daljnjem tekstu: Konvencija).
2. Kad se u ovoj odluci poziva na tekst Zakona o kaznenom postupku koji je danas na snazi (»Narodne novine« broj 152/08., 76/09., 80/11., 91/12. – odluka Ustavnog suda broj: U-I-448/2009 i dr. od 19. srpnja 2012., 143/12., 56/13. i 145/13.), Ustavni sud koristi se kraticom: ZKP/08.
II. PREGLED SUDSKIH POSTUPAKA VEZANIH UZ PODNOSITELJA
1) Postupak pred kaznenim sudovima
3. Nakon provedene glavne rasprave, Županijski sud u Dubrovniku je 18. prosinca 2009. u kaznenom predmetu broj: K-12/09 presudio da je podnositelj kriv zbog počinjenja kaznenog djela protiv vrijednosti zaštićenih međunarodnim pravom, zlouporabe opojnih droga iz članka 173. stavka 2. Kaznenog zakona (»Narodne