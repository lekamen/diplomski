 državnog tijela koje je u postupku imenovanja vezano postupovnim pravilima, te kao i svi ostali akti vladanja bilo kojeg državnog tijela podliježe ocjeni ustavnosti i zakonitosti sa stajališta ustavnosti i zakonitosti postupka i načina donošenja.
Osim toga, kroz ustroj posebnog državnog tijela u okviru sudbene vlasti, sastavljenog od istaknutih pravnika, s ovlaštenjem da imenuje i razrješava suce i državne odvjetnike te da odlučuje o njihovoj disciplinskoj odgovornosti (članak 121. stavak 1. Ustava, članak 12. Zakona o Državnom sudbenom vijeću), naglašeno je, kako načelo neovisnosti sudbene vlasti u okviru ukupne trodiobe vlasti, tako i ideja da istaknuti pravosudni djelatnici i drugi pripadnici pravničke struke, kompetentno i neovisno o drugim državnim tijelima i na temelju pravila struke odlučuju o imenovanju i razrješenju pravosudnih djelatnika.
Odlučivanje uz uvjete i po postupku u kojem se osigurava stručnost, neovisnost i dostojnost za obnašanje sudačke dužnosti (članak 8. Zakona o sudovima), a prema stručnim kriterijima, imanentno je u radu DSV-a. Kada DSV postupa mimo tih kriterija, odnosno bez stručnih argumenata, ili kada se u njegovim odlukama ne vidi na temelju kojih razloga su donesene, a pogotovo ako te odluke proturiječe jedinim razlozima struke koji su u postupku izneseni, bez obrazloženja zašto ti razlozi nisu uvaženi, ono postupa protivno cilju i svrsi zbog koje je osnovano te čini i grubu povredu pravila postupka, koja uvijek postoji kada za donošenje odluke ne postoje mjerodavni razlozi, odnosno kada oni postoje, ali su nejasni i proturiječni.«
4.2. Budući da ZUS/10 ne poznaje pravno sredstvo kojim bi se osiguravala pravna zaštita koja je bila propisana člankom 66. ZUS-a/91, to je protiv odluke DSV-a o izboru sudaca neposredno dopuštena ustavna tužba iz članka 62. Ustavnog zakona.
Stoga je u konkretnom slučaju Ustavni sud utvrdio da su ispunjenje pretpostavke dopuštenosti ustavne tužbe.
III. ČINJENICE I OKOLNOSTI PREDMETA
5. Podnositelj je 25. listopada 2007. odlukom DSV-a izabran za suca Općinskog suda u Zadru. Dužnost suca Općinskog suca u Zadru obnaša od 1. siječnja 2008.
5.1. DSV je objavilo oglas za slobodno mjesto suca Trgovačkog suda u Zadru u »Narodnim novinama« broj 132 od 12. studenoga 2014.
Prijave na oglas s dokazima o ispunjavanju uvjeta za suce trgovačkog suda podnijeli su: Tina Grgas, viša sudska savjetnica u Općinskom sudu u Benkovcu – Stalna služba u Obrovcu, Katarina Zdunić, viša sudska savjetnica u Općinskom sudu u Zadru te Mario Pešić, sudac u Općinskom sudu u Zadru.
5.2. Nakon provedenog postupka DSV je kandidatkinju Tinu Grgas imenovalo za sutkinju Trgovačkog suda u Zadru. Prijava podnositelja ustavne tužbe nije razmatrana budući da je DSV ocijenio da on ne može biti kandidat u skladu s mjerodavnim odredbama ZoDSV-a za upražnjeno sudačko mjesto.
5.3. DSV je u osporenoj odluci svoje stajalište obrazložio ovako:
»Mario Pešić nije bio polaznik Državne škole za pravosudne dužnosnike, te isti nije mogao biti kandidat za suca Trgovačkog suda u Zadru. Naime, prema odredbi članka 51. ZDSV-a za suca prekršajnog, općinskog, trgovačkog i upravnog suda može biti imenovana samo ona osoba koja je završila Državnu školu za pravosudne dužnosnike. Odredba članka 56.b. ZDSV-a, na koji se poziva sudac Mario Pešić, jamči sucima koji su imenovani na sudačku dužnost prema propisima koji su bili na snazi do 31. prosinca 2012. a nisu završili Državnu školu za pravosudne dužnosnike, stalnost njihove dužnosti. Ova odredba, dakle, nije ustrojena kako bi se omogućilo sucima javljati na slobodna sudačka mjesta, protivno imperativnoj zakonskoj normi iz članka 51. stavak 1. ZDSV-a, već da bi se osigurala stalnost sudačke dužnosti.
Prema članku 56. ZDSV-a kada Vijeće za suca imenuje kandidate koji su završili Državu školu za pravosudne dužnosnike izbor mora biti utemeljen na završnoj ocjeni koju su kandidati ostvarili u Državnoj školi za pravosudne dužnosnike i ostvarenim bodovima na razgovoru s kandidatima na kojem