40 10.04.2015 Odluka Ustavnog suda Republike Hrvatske broj: U-III-1998/2012 od 19. ožujka 2015.
USTAVNI SUD REPUBLIKE HRVATSKE
836
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Ivica Pleteš iz Kastva, na sjednici održanoj 19. ožujka 2015. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnio je 27. ožujka 2012. Ivica Pleteš iz Kastva.
Ustavna tužba podnesena je protiv presude Županijskog suda u Rijeci broj: Gž-5745/2011-2 od 11. siječnja 2012. (u daljnjem tekstu: drugostupanjska presuda), kojom je odbijena podnositeljeva (tuženikova) žalba i potvrđena presuda Općinskog suda u Rijeci broj: P-791/2011 od 4. svibnja 2011. (u daljnjem tekstu: prvostupanjska presuda).
Prvostupanjskom presudom naloženo je podnositelju da isplati tužitelju 402,08 kn s pripadajućim zakonskim zateznim kamatama.
Podnositelj u ustavnoj tužbi navodi da mu je osporenom presudom povrijeđeno ustavno pravo zajamčeno člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
II. ČINJENICE I OKOLNOSTI SLUČAJA
2. Podnositelj je podnio žalbu protiv prvostupanjske presude kojom mu je naloženo isplatiti 402,08 kn s pripadajućim zakonskim zateznim kamatama kao novčanu naknadu za odvoz komunalnog otpada. Podnositelj je u žalbi, među ostalim, naveo:
»U prvom redu tuženik posebno ističe da ga niti malo nije iznenadila ovakova smiješna presuda još smješnijeg suca koji nema niti elementarno poznavanje odredaba određenih ZOO-a, a to stoga što za svoje donijete odluke pa i ovakve blesave nikome ne odgovara za ništa.
Zašto ne odgovara nikome za ništa, pa zato što je na platnom spisku ZLOČINAČKE ORGANIZACIJE...
(...)
... a tvrdnja sutkinje da je irelevantno da li je tuženik koristio i u kolikoj mjeri način zbrinjavanja kućnog otpada te da je dužan podmiriti utuženi novčani iznos neka objesi mačku o rep, jer ovo je presuda organizacije čiji je temelj ZLOČINAČKI PODUHVAT i kao takovu tuženik ju u cijelosti ne priznaje.«
Podnositeljeva je žalba odbijena drugostupanjskom presudom koju je donijela sutkinja (pojedinac) Helena Vlahov Kozomara.
3. Ostale bitne činjenice i okolnosti slučaja razvidne su iz obrazloženja rješenja Općinskog suda u Rijeci broj: K-1122/07 od 19. siječnja 2010. (u daljnjem tekstu: prvostupanjsko rješenje) i rješenja Županijskog suda u Rijeci broj: Kž-105/10 od 17. veljače 2010. (u daljnjem tekstu: drugostupanjsko rješenje), donesenih povodom podnositeljevog neuspješnog pokušaja pokretanja kaznenog postupka protiv sutkinje Helene Vlahov Kozomara. Prvostupanjskim je rješenjem odbačen podnositeljev optužni prijedlog protiv navedene sutkinje, a drugostupanjskim je rješenjem odbijena podnositeljeva žalba protiv prvostupanjskog rješenja.
3.1. U obrazloženju prvostupanjskog rješenja je navedeno:
»U dispozitivu ovoga rješenja oštećenik kao tužitelj Ivica Pleteš iz Kastva, podnio je optužni prijedlog protiv sutkinje Helene Vlahov-Kozomara zbog učina kaznenih djela zlouporabe položaja i ovlasti iz čl. 337 st 1 i st 2, i nesavjesnog rada u službi iz čl. 339 Kaznenog zakona. Naime, isti navodi da je Helena Vlahov-Kozomara, kao bivša sutkinja Općinskog suda u Rijeci, u predmetu P-1547/02 donijela presudu protiv njega, pri čemu je postupala nesavjesno, propuštajući izvesti predložene dokaze i utvrditi činjenice čime mu je prouzročila štetu.
U svojstvu oštećenika, Ivica Pleteš, je podnio nadležnom Općinskom državnom odvjetništvu u Rijeci kaznenu prijavu, koju je Općinsko državno odvjetništvo u Rijeci, rješenjem posl.br. K-DO-963/03 od 07. srpnja 2005.g., odbacilo, navodeći da je postupanje prijavljene sutkinje u predmetu Općinskog