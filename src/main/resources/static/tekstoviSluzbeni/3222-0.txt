19 02.03.2016 Pravilnik o ekološkoj poljoprivrednoj proizvodnji
MINISTARSTVO POLJOPRIVREDE
571
Na temelju članka 8. stavka 2., članka 75. stavka 3., članka 76. stavka 5., članka 77. stavka 3. i članka 78. stavka 3. Zakona o poljoprivredi (»Narodne novine«, broj 30/15) ministar poljoprivrede donosi
PRAVILNIK
O EKOLOŠKOJ POLJOPRIVREDNOJ PROIZVODNJI
I. OPĆE ODREDBE
Članak 1.
Ovim se Pravilnikom propisuju zadaće ministarstva nadležnog za poljoprivredu (u daljnjem tekstu: Ministarstvo) za provedbu Zakona o poljoprivredi (»Narodne novine«, broj 30/15) (u daljnjem tekstu: Zakon), kojim se uređuje provedba Uredbi iz članka 2. ovoga Pravilnika, pravila proizvodnje, uvjeti za ovlašćivanje kontrolnih tijela, obveze i zadaće kontrolnih tijela, način i uvjeti za upisa u Upisnik subjekata u ekološkoj proizvodnji, vođenje baze podataka za poljoprivredni reprodukcijski materijal, pravila za izuzeća od proizvodnih pravila, pravila za skraćenje prijelaznog razdoblja, katalog sankcija i pravila za sadržaj, veličinu i izgled nacionalnog znaka za označavanje ekoloških proizvoda.
Članak 2.
Ovim se Pravilnikom osigurava provedba sljedećih uredbi Europske unije:
1. Uredba Vijeća (EZ) br. 834/2007 od 28. lipnja 2007. o ekološkoj proizvodnji i označavanju ekoloških proizvoda i stavljanju izvan snage Uredbe (EEZ) br. 2092/91 (SL L 189, 20. 7. 2007.), kako je posljednji put izmijenjena Uredbom Vijeća (EU) br. 517/2013 od 13. svibnja 2013. o prilagodbi određenih uredaba i odluka u područjima slobodnog kretanja robe, slobode kretanja osoba, prava poduzeća, politike tržišnoga natjecanja, poljoprivrede, sigurnosti hrane, veterinarstva i fitosanitarne politike, prometne politike, energetike, poreza, statistike, transeuropskih mreža, pravosuđa i temeljnih prava, pravde, slobode i sigurnosti, okoliša, carinske unije, vanjskih odnosa, vanjske, sigurnosne i obrambene politike i institucija zbog pristupanja Republike Hrvatske (SL L 158, 10. 6. 2013.), (u daljnjem tekstu: Uredba Vijeća (EZ) br. 834/2007).
2. Uredba Komisije (EZ) br. 1235/2008 od 8. prosinca 2008. o detaljnim pravilima za provedbu Uredbe Vijeća (EZ) br. 834/2007 s obzirom na režime za uvoz ekoloških proizvoda iz trećih zemalja (SL L 334, 12. 12. 2008.), kako je posljednji put izmijenjena Provedbenom Uredbom Komisije (EU) 2015/2345 od 15. prosinca 2015. o izmjeni Uredbe (EZ) br. 1235/2008 o detaljnim pravilima za provedbu Uredbe Vijeća (EZ) br. 834/2007 s obzirom na režime za uvoz ekoloških proizvoda iz trećih zemalja (SL L 330, 16. 12. 2015.), (u daljnjem tekstu: Uredba Komisije (EZ) br. 1235/2008).
3. Uredba Komisije (EZ) br. 889/2008 od 5. rujna 2008. o detaljnim pravilima za provedbu Uredbe Vijeća (EZ) br. 834/2007 o ekološkoj proizvodnji i označavanju ekoloških proizvoda s obzirom na ekološku proizvodnju, označavanja i kontrolu (SL L 250, 18. 9. 2008.), kako je posljednji put izmijenjena Provedbenom Uredbom Komisije (EU) br. 1358/2014 оd 18. prosinca 2014. o izmjeni Uredbe (EZ) br. 889/2008 o detaljnim pravilima za provedbu Uredbe Vijeća (EZ) br. 834/2007 u pogledu podrijetla životinja ekološke akvakulture, uzgojne prakse u akvakulturi, hrane za životinje ekološke akvakulture te proizvoda i tvari odobrenih za upotrebu u ekološkoj akvakulturi (SL L 365, 19.12.2014.), (u daljnjem tekstu: Uredba Komisije (EZ) br. 889/2008)
Članak 3.
Nadležno tijelo za provedbu Uredbi iz članka 2. ovoga Pravilnika je Ministarstvo.
II. UVJETI UPISA I NAČIN VOĐENJA UPISNIKA SUBJEKATA
Članak 4.
(1) Subjekti u ekološkoj proizvodnji upisuju se u Upisnik subjekata u ekološkoj proizvodnji (u daljnjem tekstu: Upisnik subjekata) na temelju zahtjeva koji se podnosi u podružnicama/regionalnim uredima Agencije za plaćanja u poljoprivredi, ribarstvu i ruralnom razvoju (u daljnjem tekstu: Agencija) na obrascu iz Priloga II. ovoga Pravilnika.
(2) Upisnik subjekata vodi Agencija u elektroničkom obliku.
(3) Kategorije subjekata u Upisniku subjekata i pripadajuće oznake su sljedeće:
1. PROIZVOĐAČI – kategorija – A
a) biljna