 slučaju ciljanog snimanja priložiti popis lokacija i građevina)
10. podatke o vrsti snimanja (analogno/digitalno), MS/GSD, kameri/senzoru, žarišnoj daljini objektiva, obliku zapisa (filmu ili formatu digitalnog zapisa snimka) i
11. mjesto čuvanja snimljenog materijala.
(4) Za snimanje strogog rezervata, posebnog rezervata, nacionalnog parka i parka prirode, pored podataka navedenih u stavku 3. ovoga članka, dostavlja se suglasnost javne ustanove koja upravlja zaštićenim područjem i drugi podaci u skladu s posebnim propisima.
(5) Za ciljano snimanje vojnih i civilnih lokacija i građevina posebno važnih za obranu naručitelj snimanja dostavlja i podatak o osobi zaduženoj za zaštitu klasificiranih podataka.
(6) Za iznošenje neprocesiranih zračnih snimaka prije pregleda od strane Povjerenstva za pregled zračnih snimaka, naručitelj snimanja treba priložiti izjavu s obrazloženjem nemogućnosti procesiranja zračnih snimaka u Republici Hrvatskoj.
(7) Iznimno, kada je Državna geodetska uprava temeljem ugovora o javnim uslugama naručitelj snimanja iz zraka, zahtjev za izdavanje odobrenja za snimanje iz zraka podnosi izvršitelj ugovora, a vlasnik snimljenog materijala je Državna geodetska uprava.
Inozemne osobe
Članak 7.
(1) Inozemne pravne i fizičke osobe te pravne i fizičke osobe koje snimaju za njihove potrebe, mogu snimati iz zraka nakon pribavljenog odobrenja iz članka 5. stavka 1. ove Uredbe.
(2) Državna geodetska uprava obvezna je, prije izdavanja odobrenja za snimanje iz zraka iz članka 5. stavka 1. ove Uredbe inozemnim osobama, pribaviti prethodnu suglasnost ministarstva nadležnog za poslove obrane.
(3) Inozemni operator zrakoplova za izvođenje operacija snimanja iz zraka u Republici Hrvatskoj mora ishoditi dokument iz članka 3. stavka 3. ove Uredbe izdan od nadležnog tijela Republike Hrvatske u skladu s propisima koji uređuju zračni promet.
(4) Inozemni operator zrakoplova za izvođenje operacija snimanja iz zraka prilikom ulaska u Republiku Hrvatsku te prilikom izlaska iz Republike Hrvatske dužan je koristiti zračne luke za međunarodni promet putnika.
Snimanje u području razgraničenja sa susjednim državama kada je neophodno korištenje zračnog prostora susjednih država
Članak 8.
(1) Pravnim i fizičkim osobama koje snimaju iz zraka područje Republike Hrvatske u području razgraničenja sa susjednim državama i kojima je zbog snimanja neophodno korištenje zračnog prostora tih susjednih država, Državna geodetska uprava izdat će odobrenje za snimanje iz zraka pod uvjetom da je prethodno pribavljena suglasnost nadležnih tijela susjedne države čiji se zračni prostor koristi. Državna geodetska uprava će takvu suglasnost zatražiti putem ministarstva nadležnog za vanjske poslove.
(2) Zahtjev za izdavanje odobrenja za snimanje iz zraka iz stavka 1. ovoga članka naručitelj snimanja dužan je podnijeti Državnoj geodetskoj upravi najmanje 30 radnih dana prije planiranog datuma snimanja.
(3) Za potrebe pribavljanja suglasnosti iz stavka 1. ovoga članka Državna geodetska uprava dostavlja ministarstvu nadležnom za vanjske poslove cjelokupnu dokumentaciju iz članka 6. stavka 3. ove Uredbe.
(4) Primjerak odobrenja za snimanje iz zraka područja Republike Hrvatske u području razgraničenja sa susjednim državama, Državna geodetska uprava pravodobno će dostaviti nadležnoj ustrojstvenoj jedinici Ministarstva unutarnjih poslova.
Pregled snimljenog materijala
Članak 9.
(1) Pravne i fizičke osobe kojima je izdano odobrenje za snimanje iz zraka dužne su zračne snimke dostaviti na pregled Državnoj geodetskoj upravi odmah po obavljenom snimanju, a najkasnije u roku od osam dana od završetka snimanja.
(2) U slučaju da snimanje nije izvršeno, pravne i fizičke osobe kojima je izdano odobrenje za snimanje iz zraka, dužne su o tome obavijestiti Državnu geodetsku upravu najkasnije u roku od osam dana od isteka odobrenja za snimanje iz zraka.
(3) Iznositi iz Republike Hrvatske ili razmjenjivati putem interneta mogu se samo zračni snimci koji su pregledani sukladno