 irelevantno je li počinitelj primio cijeli zatraženi iznos dara ili samo njegov dio, pa nije bilo razloga i u tom dijelu obrazloženja presude posebno elaborirati tu okolnost, o kojoj se sud prvog stupnja jasno očitovao u prethodnim dijelovima obrazloženja, kada je iznosio ocjenu provedenih dokaza (...).«
304. Na kraju treba napomenuti da Vrhovni sud ima istovjetan pristup kao kod djela primanja mita i kad je riječ o kaznenom djelu davanja mita iz članka 348. KZ-a/97. Navodi se mjerodavni dio presude Vrhovnog suda broj: I Kž-Us 67/2010-6 od 29. svibnja 2013.:
»... iako kazneno djelo davanja mita iz članka 348. KZ/97 (takozvano ‘aktivno podmićivanje’) u jednom svom dijelu, kada inicijativa za sveukupnu kriminalnu djelatnost dolazi od davatelja mita, ujedno po prirodi stvari predstavlja i poticanje na kazneno djelo primanja mita (takozvanog ‘pasivnog podmićivanja’), nema govora o tome da bi za dovršenje bilo kojeg, pa i ovakvog aktivnog podmićivanja bio potreban i prihvat dara ili ponude dara od strane osobe kojoj se mito daje ili nudi. Iz zakonskog opisa kaznenog djela davanja mita jasno proizlazi da je ono dovršeno već predajom ili obećanjem dara ili kakve druge koristi službenoj ili odgovornoj osobi kako bi ona obavila ili propustila obaviti neku službenu ili drugu radnju (po tome je li smjela ili morala obaviti tu radnju razlikuju se stavci 1. i 2. članka 348. KZ/97), neovisno o tome je li službena ili odgovorna osoba i prihvatila takav dar ili obećanje dara ili koristi, jer o odgovoru na to pitanje ovisi samo postojanje njene odgovornosti za neki od oblika kaznenog djela iz članka 347. KZ/97, a ne i kaznena odgovornost davatelja mita.«
4) Službena ili druga radnja radi počinjenja koje je dano mito
305. Službena ili odgovorna osoba mora zahtijevati ili primiti mito odnosno obećanje mita zbog točno propisanog razloga: da u granicama svoje ovlasti obavi službenu ili drugu radnju koju ne bi smjela obaviti, ili da ne obavi službenu ili drugu radnju koju bi morala obaviti. »Službena radnja« odnosno »druga radnja« treće je zakonsko obilježje kaznenog djela primanja mita u smislu članka 347. stavka 1. KZ-a/97.
Za razliku od toga, u članku 347. stavku 2. KZ-a/97 riječ je o situacijama kad službena ili odgovorna osoba zahtijeva ili prima mito ili obećanje mita radi toga da u granicama svoje ovlasti obavi službenu ili drugu radnju koju bi morala obaviti, ili da ne obavi službenu ili drugu radnju koju ne bi smjela obaviti.
306. Vrhovni sud istaknuo je u presudi broj: I Kž-Us 60/10-6 od 5. lipnja 2013. da za ostvarenje kaznenog djela primanja mita uopće nije bitno je li počinitelj doista izvršio obećanu radnju odnosno propustio izvršiti službenu radnju, kako je i obećao:
»... za ostvarenje bića predmetnog oblika kaznenog djela primanja mita iz članka 347. stavka 1. KZ/97 (takozvanog pravog pasivnog podmićivanja) nije uopće bitno je li službena osoba u trenutku primanja mita imala namjeru obaviti dužnu ili zabranjenu službenu ili drugu radnju, niti je odlučno je li takvu radnju kasnije i obavila. Naime, primanje mita je formalno kazneno djelo, a to znači da se iscrpljuje u samom zahtijevanju ili primanju dara ili kakve druge koristi, ili primanju obećanja dara ili koristi, time je ono dovršeno, neovisno o tome je li službena ili odgovorna osoba poduzela službenu ili drugu radnju zbog koje je mito dano, zahtijevano ili obećano, a njeno kasnije obavljanje zabranjene radnje ili neobavljanje dužne radnje može biti samo od utjecaja na visinu kazne.
Stoga za postojanje ovog kaznenog djela nije niti odlučno bi li optuženi E. G. po proteku roka u kojem je R. D. naložio otklanjanje nedostataka, poduzeo daljnje mjere radi njihovog otklanjanja i njegovog prekršajnog sankcioniranja, pa nije počinjena povreda kaznenog zakona iz članka 368. točke 1. ZKP/97 koju optuženik na opisani način obrazlaže u žalbi.«
307. Službenu radnju koju počinitelj »ne bi smio obaviti« u smislu članka 347. stavka 1. KZ-a/97 Vrhovni sud obrazložio je u presudi broj: I Kž