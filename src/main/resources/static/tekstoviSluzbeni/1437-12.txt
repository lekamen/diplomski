 smjeru.
Članak 56.
Prvi razdjel zapovijedi za okret čelom nazad u kretanju »Čelom – na – ZAD« izdaje se pod lijevom nogom.
Okret čelom nazad izvodi se u tri razdjela:
Prvi razdjel – na izvršni dio zapovijedi pod lijevom nogom iskorači se polukorak desnom nogom s osloncem na prednji dio stopala.
Drugi razdjel – okrene se hitro na prstima obiju nogu i nakon okreta se težina prenosi na lijevu nogu.
Treći razdjel – iskorači se desnom nogom i nastavi kretanje.
Pri okretu se ruke prislone uz tijelo.
III. POZDRAVLJANJE I PRILAŽENJE ČASNIKU I DOČASNIKU
1. POZDRAVLJANJE
Članak 57.
Vojne osobe pozdravljaju osnovnim stavom, rukom ili okretom glave. Svako iskazivanje počasti ili pozdrav mora se izvoditi brzo i oštro, s čvrsto uspravljenim tijelom. Osoba koja se pozdravlja ili joj se iskazuje počast, dužna je uljudno odzdraviti.
Članak 58.
Kada nosi kapu bez oboda ili kada je bez kape u zatvorenoj prostoriji (slika 63.), vojna osoba pozdravlja rukom tako da odrješito podigne desnu ruku na način da se vrh prstiju kreće uz tijelo u visinu desne sljepoočnice, dodirujući je srednjim prstom. Ruka je savijena u laktu, podlaktica desne ruke čini ravnu crtu s dlanom i prstima. Dlan je lagano okrenut prema licu tako da se ne vidi njegova unutrašnjost niti palac. Lijeva je ruka kao i u osnovnome stavu.

Slika 63. Pozdravljanje rukom kada vojna osoba nosi kapu bez oboda ili kada je bez kape
Članak 59.
Kada vojna osoba nosi kapu s obodom ili kacigu (slika 64.), vojna osoba pozdravlja rukom tako da odrješito podigne desnu ruku na način da se vrh prstiju kreće uz tijelo u visinu desne sljepoočnice, dodirujući srednjim prstom obod kape ili kacige. Ruka je savijena u laktu, podlaktica desne ruke čini ravnu crtu s dlanom i prstima. Dlan je lagano okrenut prema licu tako da se ne vidi njegova unutrašnjost niti palac. Lijeva je ruka kao i u osnovnome stavu.

Slika 64. Pozdravljanje rukom kada vojna osoba nosi kapu s obodom ili kacigu
Članak 60.
Pri iskazivanju počasti himni Republike Hrvatske, kada su u stroju, vojne osobe pozdravljaju osnovnim stavom, a osoba na čelu stroja pozdravlja rukom. Izvan stroja vojne osobe pozdravljaju rukom, a u zatvorenom prostoru počast himni iskazuju osnovnim stavom.
Članak 61.
Kada je vojna osoba na otvorenome i stoji na mjestu, a treba pozdraviti starijega koji prolazi, pozdravlja rukom kako je opisano u člancima 57., 58. i 59. ovoga Pravilnika, a pozdrav traje do prolaska starijega. Ako su vojnoj osobi ruke zauzete, pozdravlja samo okretom glave i malim naklonom.
Kada je više mlađih u skupini te svi ne vide približavanje starijega, jedna od osoba iz skupine, koja uoči približavanje starijega, na udaljenosti 3-5 koraka izgovara: »POZOR« na što se svi u skupini okreću u smjeru u kojem gleda osoba koja je izdala zapovijed i pozdravljaju.
Ukoliko vojna osoba ima teret u desnoj ruci, a lijeva je slobodna, prije pozdrava prebacuje ga u lijevu.
Članak 62.
Kada vojna osoba prolazi pokraj starijega, pozdravlja kako je opisano u člancima 57., 58. i 59. ovoga Pravilnika, samo što tri do četiri koraka prije susreta okreće glavu prema njemu, a nakon što stariji prođe jedan do dva koraka, okreće je u smjeru kretanja.
Vojna osoba koja stigne starijega, pozdravlja ga na propisane načine, u trenutku kada se izravna s njime, okretom glave prema njemu i nastavlja kretanje.
Članak 63.
Vojna osoba u vozilu pozdravlja rukom sjedeći. Kada upravlja vozilom, ne pozdravlja.
Članak 64.
Vojna osoba s oružjem o desno rame, k nozi ili na prsa pozdravlja samo okretom glave i pogledom. Ako pozdravlja s mjesta, zauzima prije osnovni stav.
Vojna osoba s oružjem na leđa i na nožice pozdravlja starije rukom, kako je opisano u člancima 57., 58. i 59. ovoga Pravilnika
Vojne osobe ne pozdravljaju se u restoranima i drugim prostorima za podjelu i konzumaciju hrane, kantinama, borbenim i drugim vojnim vozilima, u građanskim prijevoznim sredstvima te u sanitarnim čvorovima te u područjima zabrane pozdravljanja.
2. PRILAŽENJE MLAĐE VOJNE OSOBE STARIJOJ VOJNOJ OSOBI