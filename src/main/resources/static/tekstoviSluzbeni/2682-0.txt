4 13.01.2016 Odluka i Rješenje Ustavnog suda Republike Hrvatske broj: U-IIIBi-7367/2014 od 15. prosinca 2015.
USTAVNI SUD REPUBLIKE HRVATSKE
31
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Mario Jelušić, Ivan Matija, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenula Ljubica Anđelković iz Novigrada, koju zastupa Sanja Bezbradica Jelavić, odvjetnica u Odvjetničkom društvu Jelavić & partneri j.t.d. u Zagrebu, na sjednici održanoj 15. prosinca 2015. jednoglasno je donio
ODLUKU
I. Ustavna tužba se odbija u dijelu koji se odnosi na prigovor nedjelotvorne istrage u povodu podnositeljičine kaznene prijave od 23. listopada 2013.
II. Ova odluka objavit će se u »Narodnim novinama«.
i
RJEŠENJE
I. Ustavna tužba se odbacuje u dijelu koji se odnosi na prigovor nedjelotvorne istrage u povodu prijave nestanka podnositeljičinog brata.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ljubica Anđelković iz Novigrada, koju pred Ustavnim sudom zastupa Sanja Bezbradica Jelavić, odvjetnica u Odvjetničkom društvu Jelavić & partneri j. t. d. u Zagrebu (u daljnjem tekstu: podnositeljica), podnijela je 18. studenoga 2014. ustavnu tužbu radi nedjelotvorne istrage u povodu njezine kaznene prijave od 23. listopada 2013. koja je u Županijsko državno odvjetništvo u Puli-Pola (u daljnjem tekstu: ŽDO Pula – Pola) zaprimljena 2. prosinca 2013. Podnositeljica je kaznenu prijavu podnijela »protiv nepoznatih počinitelja, pripadnika HVO« zbog kaznenog djela ratnog zločina protiv civilnog stanovništva iz članka 120. stavka 1. Osnovnog krivičnog zakona Republike Hrvatske (»Narodne novine« broj 31/93., 39/93., 108/95., 16/96. i 28/96.; u u daljnjem tekstu: OKZRH), kojega je žrtva njezin brat Goran Đukić.
Podredno podnositeljica u ustavnoj tužbi ističe i nedjelotvornost istrage u povodu prijave nestanka njezinog brata.
2. Za potrebe ustavnosudskog postupka, na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – počišćeni tekst; u daljnjem tekstu: Ustavni zakon), zatraženo je i dobiveno očitovanje ŽDO Pula – Pola broj: KN-DO-33/13 od 9. veljače 2015. i dopuna istog od 22. svibnja 2015.
II. ČINJENICE I OKOLNOSTI SLUČAJA
3. Činjenice i okolnosti slučaja navode se prema njihovom opisu koji je u ustavnoj tužbi iznijela podnositeljica.
Goran Đukić, brat podnositeljice, rođen je u Grku, Bosanski Brod, Bosna i Hercegovina i bio je državljanin Bosne i Hercegovine, a u Novigradu u Hrvatskoj radio je na temelju radne dozvole.
18. kolovoza 1992. Goran Đukić odveden je sa svog radnog mjesta iz Novigrada u Umag od strane pripadnika policijske postaje Novigrad, gdje je s više osoba bio pritvoren u prostorijama vatrogasnog doma u Umagu. Istog dana Goran Đukić s ostalim osobama autobusom je prevezen u Rijeku u pratnji novigradske policije, a zatim trajektom u Split u vojni zatvor Lora. Iz zatvora Lora s ostalim osobama Goran Đukić odvezen je na granični prijelaz s Bosnom i Hercegovinom – Kamensko prema Tomislavgradu. U Tomislavgradu navedene osobe preuzeli su pripadnici Hrvatskog vijeća obrane (u daljnjem tekstu: HVO) i odvezli su ih prema Grudama gdje se Goranu Đukiću gubi svaki trag.
Goran Đukić je rješenjem Osnovnog suda u Derventi broj: P-116/01 od 16. studenoga 2001., na zahtjev majke Dese Đukić, proglašen umrlim. Kao dan smrti utvrđen je 17. kolovoza 1992., a kao mjesto smrti utvrđeno je mjesto Grude.
3.1. Prema navodima iz ustavne tužbe, podnositeljica je u mjesecu kolovozu 1992. (nije naveden datum) prijavila nestanak brata Crvenom križu u Bujama i obavila razgovor u Policijskoj postaji u Umagu.
Podnositeljica dalje navodi da je 1. rujna 2006. ponovno prijavila nestanak brata u Policijskoj postaji Umag i ispričala sve što je znala u vezi njegova nestanka.
Podnositeljica je 23. listopada 2013. Državnom odvjetništvu