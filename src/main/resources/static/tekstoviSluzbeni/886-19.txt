time ni napretka same društvene zajednice kao cjeline, kao ni općeg položaja građana i drugih subjekata koji u njoj žive. Takve su blanketne zakonske zabrane u demokratskom društvu utemeljenom na vladavini prava zabranjene.
U tom svjetlu treba sagledavati prijedlog ZOPiND-a i cilj koji se njime nastoji postići.
39. Organizacijski odbor u svom odgovoru na prijedlog Odluke HS-a ističe da se »dugogodišnja praksa pretače u zakon«. Taj argument Organizacijskog odbora ne bi se mogao smatrati točnim. Postojeći radnopravni model koji se odnosi na dio zaposlenika u javnom sektoru koji obavljaju prateće i neosnovne djelatnosti nije »dugogodišnja praksa« nego dugogodišnje zakonsko uređenje u Republici Hrvatskoj.
Predloženi ZOPiND nije usmjeren na izmjene tog zakonskog uređenja. Njegov je jedini i stvarni cilj da postojeće zakonodavstvo, kojim se uređuju prateće i neosnovne djelatnosti u javnom sektoru, ostane neizmijenjeno. Utoliko se prijedlog ZOPiND-a može kvalificirati i kao »zakon koji se donosi da bi Vladu i Hrvatski sabor spriječio da izmijene postojeće zakone«. Utoliko nije točna ni tvrdnja Organizacijskog odbora da se »predloženim zakonom ne uvodi ništa novo«.
40. Razlozi zbog kojih Organizacijski odbor nastoji na referendumu donijeti ZOPiND jasno proizlaze iz njegova odgovora na prijedlog Odluke HS-a. U tom je odgovoru, naime, izrijekom rečeno:
– da je svrha donošenja ZOPiND-a »zaštititi ustavne kategorije prava na rad, koja bi provođenjem izdvajanja dijela zaposlenika u javnom i državnom sektoru bila povrijeđena bez legitimnog cilja odnosno bez postojanja ustavom propisanih razloga za ograničenje prava na rad«;
– da se donošenjem ZOPiND-a »štiti pravo na rad i socijalnu sigurnost dijela zaposlenika u javnim i državnim službama«;
– da se donošenjem ZOPiND-a »želi spriječiti uvođenje socijalne nesigurnosti za veliki broj zaposlenika u javnom sektoru, diskriminacija navedenih zaposlenika u odnosu na ostale zaposlenike u javnim i državnim službama te otkazi ugovora o radu istih zaposlenika na temelju jednostrane odluke Vlade«;
– da je stajalište Organizacijskog odbora kako izdvajanje zaposlenika koji obavljaju prateće i neosnovne djelatnosti »iz javnog i državnog sektora ima značajan politički, financijski i društveni efekat i u potpunosti je neprihvatljivo s pozicije njihovog prava na rad, radno-pravni status i socijalnu sigurnost te s pozicije prava na zaradu kojom mogu osigurati sebi i obitelji slobodan i dostojan život«.
40.1. Sukladno tome, mora se zaključiti da je ZOPiND predložen radi zamrzavanja postojećeg radnopravnog modela koji se odnosi na dio zaposlenika u javnom sektoru koji obavljaju prateće i neosnovne djelatnosti, a koje se nastoji postići tako da se Hrvatskom saboru i Vladi zakonom zabrane bilo kakve buduće intervencije u postojeći zakonski model.
Također se mora zaključiti da su u pozadini predloženog referendumskog pitanja nastojanja da se ZOPiND-om osigura nepromjenjivost stečenih pozicija zaposlenika u javnom sektoru koji obavljaju prateće i neosnovne djelatnosti, što je Organizacijski odbor predstavio kao »zaštitu« njihovih prava i interesa iz radnog odnosa.
Drugim riječima, referendumskim pitanjem, to jest donošenjem ZOPiND-a na referendumu, nastoji se unaprijed (preventivno) zabraniti svaka eventualna buduća promjena postojećeg zakonskog uređenja radnopravnog statusa zaposlenika koji obavljaju prateće i neosnovne djelatnosti u javnom sektoru, i tako zaštititi njihove parcijalne interese.
41. Ustavni sud ne smatra da se u ovom ustavnosudskom postupku treba baviti ispitivanjem valjanosti tvrdnji Organizacijskog odbora da mjera izdvajanja dovodi do posljedica koje je taj odbor u svom odgovoru na prijedlog HS-a višekratno isticao (uvođenje socijalne nesigurnosti, diskriminacija zaposlenika pogođenih tom mjerom, otkazi njihovih ugovora o radu, gubitak njihova prava na zaradu, i sl.).
U ovom ustavnosudskom postupku nije potrebno baviti se ni ispitivanjem valjanosti tvrdnji Organizacijskog odbora »da bi provođenje