9 27.01.2016 Odluka Ustavnog suda Republike Hrvatske broj: U-III-77/2015 od 10. prosinca 2015.
USTAVNI SUD REPUBLIKE HRVATSKE
246
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo A. M. iz Beravaca, kojeg zastupa P. K., odvjetnik u Slavonskom Brodu, na sjednici održanoj 10. prosinca 2015. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnio je A. M. iz Beravaca (u daljnjem tekstu: podnositelj), kojeg u postupku pred Ustavnim sudom zastupa P. K., odvjetnik u Slavonskom Brodu.
1.1. Podnositelj ustavnom tužbom osporava presudu Županijskog suda u Slavonskom Brodu broj: Gž-841/14-2 od 30. svibnja 2014., donesenu u parničnom postupku radi utvrđenja očinstva. Tom je presudom kao neosnovana odbijena žalba podnositelja (tuženika u parničnom postupku) i potvrđena presuda Općinskog suda u Slavonskom Brodu broj: P-1319/11-42 od 12. ožujka 2014. Prvostupanjskom je presudom utvrđeno da je pok. M. M. (sin tuženika) biološki otac mldb. X. Y. (tužitelja), rođenog 31. svibnja 2011. u Slavonskom Brodu od majke I. V., te je podnositelju naloženo tužitelju naknaditi troškove parničnog postupka.
1.2. Podnositelj je istodobno s ustavnom tužbom izjavio i reviziju Vrhovnom sudu Republike Hrvatske (u daljnjem tekstu: Vrhovni sud). Podnositelju je stoga na podnesenu ustavnu tužbu Ustavni sud odgovorio revizijskim pismom s uputom da po okončanju revizijskog postupka pred Vrhovnim sudom, nakon ispunjenja pretpostavke o iscrpljenom pravnom putu, može predložiti nastavak ustavnosudskog postupka.
Vrhovni sud je rješenjem broj: Rev 2854/14-2 od 26. studenoga 2014. odbacio kao nedopuštenu reviziju podnositelja, jer je u postupku pred Vrhovnim sudom utvrđeno da podnositelj u reviziji nije određeno i individualizirano naznačio pravno pitanje zbog kojeg reviziju podnosi, niti je naveo razloge zbog kojih smatra da je to pitanje važno za osiguranje jedinstvene primjene prava i ravnopravnosti svih u njegovoj primjeni.
Podnositelj je, sukladno uputi iz revizijskog pisma, po okončanju revizijskog postupka, podneskom od 22. prosinca 2014. zatražio nastavak ustavnosudskog postupka po ranije podnesenoj ustavnoj tužbi, ne osporavajući rješenje Vrhovnog suda.
1.3. Podnositelj smatra da su mu osporenom presudom povrijeđena ustavna prava zajamčena člancima 14. stavkom 2., 19., 26. i 29. stavcima 1. i 4. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), kao i članak 6. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst i 8/99. – ispravak; u daljnjem tekstu: Konvencija).
2. Za potrebe ustavnosudskog postupka, a na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), zatražen je i pribavljen spis Općinskog suda u Slavonskom Brodu broj: P-1319/11.
II. ČINJENICE I OKOLNOSTI SLUČAJA
3. Parnični postupak, koji je prethodio ustavnosudskom, pokrenuo je mldb. tužitelj X. Y., zastupan po majci i z.z. I. V. iz Babine Grede, tužbom pred Općinskim sudom u Slavonskom Brodu s tužbenim zahtjevom na utvrđenje očinstva. Tužbeni zahtjev podnesen je protiv nasljednika presumiranog oca (tužiteljevog djeda), sukladno članku 74. stavku 1. Obiteljskog zakona (»Narodne novine« broj 116/03., 17/04., 136/04. i 107/07., u daljnjem tekstu: ObZ), budući da osoba za koju se tvrdi da je otac djeteta nije živa (presumirani otac smrtno je stradao u prometnoj nesreći prije rođenja djeteta – izgorio u automobilu).
3.1. Prvostupanjski sud ocijenio je vjerodostojnima iskaze