66 15.06.2015 Pravilnik o sadržaju i načinu vođenja upisnika ustanova socijalne skrbi
MINISTARSTVO SOCIJALNE POLITIKE I MLADIH
1267
Na temelju članka 186. stavka 13. Zakona o socijalnoj skrbi (»Narodne novine«, broj 157/13 i 152/14) ministrica socijalne politike i mladih donosi
PRAVILNIK
O SADRŽAJU I NAČINU VOĐENJA UPISNIKA USTANOVA SOCIJALNE SKRBI
Osnovne odredbe
Članak 1.
(1) Ovim Pravilnikom propisuje se sadržaj i način vođenja upisnika ustanova socijalne skrbi (u daljnjem tekstu: upisnik).
(2) U upisnik se upisuju centar za socijalnu skrb, dom socijalne skrbi, centar za pružanje usluga u zajednici i centar za pomoć u kući (u daljnjem tekstu: subjekt upisa).
Članak 2.
(1) Upisnik vodi ministarstvo nadležno za poslove socijalne skrbi (u daljnjem tekstu: Ministarstvo).
(2) Upisnik je javan.
(3) Svatko ima pravo uvida u podatke upisane u upisnik bez dokazivanja pravnog interesa.
Sadržaj upisnika
Članak 3.
(1) Upisnik se sastoji od evidencijskog lista i zbirke isprava.
(2) Evidencijski list vodi se u elektroničkom obliku.
(3) Zbirka isprava vodi se za svaki subjekt upisa.
Matični broj subjekta upisa
Članak 4.
(1) Matični broj subjekta upisa je identifikacijski broj koji svakom subjektu upisa dodjeljuje Ministarstvo upisom u upisnik.
(2) Jednom dodijeljeni matični broj subjektu upisa ne mijenja se niti se dodjeljuje nakon prestanka subjekta upisa nekom drugom.
(3) Istom subjektu upisa može se dodijeliti novi matični broj samo u slučaju kada promijeni djelatnost i vrstu korisnika, a ranije dodijeljeni matični broj više se ne koristi.
(4) Matični broj sastoji se od osmeroznamenkastog broja koji se sastoji od dva broja koja označavaju vrstu ustanove, dva broja koja označavaju podvrstu ustanove i četiri broja upisa, unutar vrste i/ili podvrste ustanove.
Članak 5.
(1) Matični broj subjekta upisa dodjeljuje se ovisno o vrsti ustanove za:
– centar za socijalnu skrb,
– dom socijalne skrbi,
– centar za pružanje usluga u zajednici i
– centar za pomoć i njegu.
(2) Matični broj subjekta upisa za dom socijalne skrbi i centar za pružanje usluga u zajednici dodjeljuje se i prema vrstama korisnika kojima pruža usluge.
Matični broj podružnice subjekta upisa
Članak 6.
(1) Podružnica subjekta upisa ima matični broj koji se sastoji od matičnog broja subjekta upisa i podbroja podružnice.
(2) Podbroj iz stavka 1. ovoga članka dodjeljuje se podružnici po redoslijedu upisa i ima četiri broja.
Podaci koji se upisuju
Članak 7.
U evidencijski list upisuju se sljedeći podaci:
1. matični broj subjekta upisa,
2. datum upisa,
3. naziv subjekta upisa,
4. osobni identifikacijski broj (OIB) subjekta upisa,
5. sjedište subjekta upisa,
6. djelatnost subjekta upisa,
7. osobno ime, prebivalište i osobni identifikacijski broj (OIB) osobe ovlaštene za zastupanje subjekta upisa,
8. podaci o osnivaču – tvrtka ili naziv i sjedište, odnosno osobno ime i prebivalište osnivača,
9. rješenja o upisu/brisanju u sudskom registru (sud koji je izvršio upis/brisanje, broj i datum rješenja),
10. statusne promjene subjekta upisa,
11. razlog prestanka subjekta upisa,
12. podaci o podružnicama subjekta upisa:
– naziv podružnice,
– sjedište podružnice,
– djelatnost podružnice,
– rješenje o upisu/brisanju u sudski registar,
– osobno ime, prebivalište i osobni identifikacijski broj (OIB) predstojnika/ce podružnice,
13. podaci o broju i vrsti korisnika usluge smještaja, boravka ili organiziranog stanovanja doma socijalne skrbi ili centra za pružanje usluga u zajednici utvrđeni rješenjem nadležnoga tijela.
Sadržaj zbirke isprava
Članak 8.
(1) Zbirka isprava sadrži:
– presliku rješenja trgovačkog suda o upisu ustanove u sudski registar i svim naknadnim promjenama,
– nacrt prvog statuta, statut potpisan od strane donositelja i sve izmjene i dopune statuta,
– odluku o imenovanju osobe ovlaštene za zastupanje/predstojnika podružnice,
– odobrenje za pružanje skrbi izvan vlastite obitelji, ukoliko je dom socijalne skrbi u mreži djelatnosti socijalne skrbi,
– rješenje nadležnoga tijela kojim se