IZ TREĆIH DRŽAVA ODNOSNO STRANIH FAKTORING DRUŠTAVA
Članak 13.
(1) Faktoring društvo iz treće države, odnosno strano faktoring društvo, može obavljati poslove faktoringa na području Republike Hrvatske samo putem podružnice, i to pod uvjetom da je te poslove ovlašteno pružati u toj državi i da posluje najmanje dvije godine.
(2) Faktoring društvo iz treće države, odnosno strano faktoring društvo koje namjerava osnovati podružnicu na području Republike Hrvatske, dužno je od Agencije dobiti odobrenje za obavljanje poslova faktoringa.
(3) Na podružnicu faktoring društva iz treće države, odnosno stranog faktoring društva, primjenjuju se odredbe članaka 6. – 12. ovoga Pravilnika.
IV. SURADNJA NADLEŽNIH TIJELA I MEĐUSOBNO OBAVJEŠTAVANJE
Članak 14.
(1) Agencija prikuplja i obrađuje podatke o činjenicama i okolnostima koje su bitne za obavljanje poslova iz njene nadležnosti te ih smije dostavljati drugim nadležnim i nadzornim tijelima kako je propisano odredbama članka 100. Zakona.
(2) Agencija će, prije odlučivanja o zahtjevu za izdavanje odobrenja za osnivanje podružnice, poduzeti sve radnje potrebne za zaključivanje sporazuma o suradnji na području nadzora, razmjene relevantnih informacija te uređenju drugih pitanja u provedbi Zakona, njegovih podzakonskih propisa i drugih zakona primjenjivih na faktoring društva u Republici Hrvatskoj s tijelom odnosno institucijom nadležnom za nadzor Osnivača u državi u kojoj se nalazi njegovo sjedište, ako je to primjenjivo prema propisima države u kojoj je registrirano sjedište Osnivača.
(3) Ako se u postupku nadzora poslovanja podružnice utvrde nezakonitosti i nepravilnosti, Agencija će naložiti nadzorne mjere u skladu sa Zakonom, te o nalazima i mjerama iz postupka nadzora obavijestiti upravu Osnivača i tijelo odnosno instituciju nadležnu za nadzor poslovanja Osnivača u skladu sa zaključenim sporazumima.
(4) Neovisno o razmjeni informacija u skladu sa sporazumom iz stavka 2. ovoga članka, osobe odgovorne za vođenje poslova podružnice ili Osnivač dužan je bez odgađanja obavijestiti Agenciju ako je prema Osnivaču ili prema nekoj njegovoj podružnici nadležno tijelo odnosno institucija poduzela mjere za otklanjanje nezakonitosti i nepravilnosti, a koje bi mogle utjecati na poslovanje podružnice u Republici Hrvatskoj.
(5) Osobe odgovorne za vođenje poslova podružnice, dužne su upravu Osnivača, bez odgađanja, u pisanom obliku obavijestiti o svim mjerama Agencije i drugih nadzornih tijela koje su donesene u postupku nadzora podružnice.
V. ZAVRŠNA ODREDBA
Članak 15.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/15-06/07
Urbroj: 326-01-550-552-15-1
Zagreb, 22. svibnja 2015.
Predsjednik Upravnog vijeća Petar-Pierre Matek, v. r.
