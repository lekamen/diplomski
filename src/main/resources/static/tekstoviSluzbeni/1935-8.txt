 razlučnih vjerovnika, na ročištu će se posebno raspraviti prava tih vjerovnika.
(4) Ako plan ispunjenja obveza bude prihvaćen, prijedlog za otvaranje postupka stečaja potrošača smatra se povučenim.
Neprihvaćanje plana
Članak 52.
Ako plan ispunjenja obveza ne bude prihvaćen, sud će otvoriti postupak stečaja potrošača uz primjenu pravila propisanih ovim Zakonom.
GLAVA VI. OTVARANJE POSTUPKA STEČAJA POTROŠAČA I PRAVNE POSLJEDICE NJEGOVA OTVARANJA
Otvaranje postupka
Članak 53.
Sud donosi rješenje o otvaranju postupka stečaja potrošača ako utvrdi postojanje stečajnoga razloga i ako na pripremnom ročištu nije prihvaćen plan ispunjenja obveza.
Rješenje o otvaranju postupka stečaja potrošača
Članak 54.
(1) Rješenje o otvaranju postupka stečaja potrošača osobito mora sadržavati:
− podatke za identifikaciju potrošača
− podatke za identifikaciju povjerenika
− dan, sat i minutu otvaranja postupka stečaja potrošača
− poziv vjerovnicima da povjereniku u roku od 60 dana od dana objave toga rješenja prijave svoje tražbine
− poziv razlučnim i izlučnim vjerovnicima da povjerenika u roku od 60 dana od dana objave toga rješenja podneskom obavijeste o svojim pravima
− poziv dužnicima potrošača da svoje obveze bez odgode ispunjavaju povjereniku za potrošača i
− poziv na ispitno ročište i izvještajno ročište.
(2) Rješenjem o otvaranju postupka stečaja potrošača sud će odrediti da se otvaranje postupka stečaja potrošača upiše u javne knjige, registre, upisnike i očevidnike u kojima je potrošač upisan kao nositelj nekoga prava.
(3) Rješenje o otvaranju postupka stečaja potrošača objavit će se na mrežnoj stranici e-oglasna ploča sudova istoga dana kad je doneseno.
Zakazivanje ispitnoga i izvještajnoga ročišta
Članak 55.
(1) Rješenjem o otvaranju postupka stečaja potrošača sud će zakazati:
1. ročište vjerovnika na kojem se ispituju prijavljene tražbine (ispitno ročište) i
2. ročište vjerovnika na kojem povjerenik podnosi izvješće o položaju potrošača (izvještajno ročište).
(2) Vrijeme između zadnjega dana roka za prijavljivanje tražbine i ispitnoga ročišta ne smije biti kraće od osam dana ni duže od dva mjeseca.
(3) Izvještajno ročište ne može se održati prije ispitnoga ročišta ni 15 dana od dana održavanja toga ročišta.
(4) Ispitno i izvještajno ročište mogu se spojiti tako da se najprije održi ispitno ročište, a zatim izvještajno ročište.
Dostava rješenja o otvaranju postupka stečaja potrošača
Članak 56.
(1) Rješenje o otvaranju postupka stečaja potrošača sud će dostaviti:
− potrošaču
− pravnim osobama koje za potrošača obavljaju poslove platnoga prometa
− ispostavi porezne uprave prema prebivalištu potrošača
− nadležnom državnom odvjetništvu i
− tijelima koja vode javne knjige, registre, upisnike i očevidnike u kojima je potrošač upisan kao nositelj nekoga prava.
(2) Tijela iz stavka 1. podstavka 5. ovoga članka dužna su po službenoj dužnosti na temelju dostavljenoga rješenja zabilježiti otvaranje postupka stečaja potrošača.
Vrijeme nastupanja pravnih posljedica
Članak 57.
(1) Pravne posljedice otvaranja postupka stečaja potrošača nastupaju trenutkom objave rješenja o otvaranju postupka stečaja potrošača na mrežnoj stranici e-oglasna ploča sudova.
(2) Ako rješenje o otvaranju postupka stečaja potrošača u povodu žalbe bude ukinuto, a u ponovnom postupku stečaj nad potrošačem bude opet otvoren, smatrat će se da su pravne posljedice otvaranja postupka nastupile od trenutka objave prvog rješenja o otvaranju postupka stečaja potrošača na mrežnoj stranici e-oglasna ploča sudova.
Slučajevi u kojima se otvoreni postupak stečaja potrošača ne provodi
Članak 58.
(1) Ako sud na temelju isprava koje se nalaze u sudskom spisu stekne uvjerenje da imovina potrošača koja bi ušla u stečajnu masu nije dovoljna ni za namirenje troškova postupka ili je neznatne vrijednosti, donijet će odluku o otvaranju i zaključenju postupka stečaja potrošača te istodobno imenovati povjerenika i odrediti razdoblje provjere ponašanja u trajanju od pet godina.
(2) Povjerenik će nakon