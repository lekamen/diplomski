 razmatrati navedeni prigovor.
Naime, očito je da su u praksi gotovo sve lokalne jedinice uspjele pripremiti proračune za 2015. godinu i da donošenje ZID-a ZoFJLPRS-a/14 u tom smislu nije dovelo do strukturalnog poremećaja i opće disfunkcionalnosti u radu lokalnih jedinica.
37. Stoga je taj prigovor podnositelja odbijen kao neosnovan.
3) Donošenje ZID-a ZoFJLPRS-a/14 po hitnom postupku
38. Uvidom u P.Z. br. 754 (v. točku 6.2. obrazloženja ove odluke), utvrđeno je da je Vlada Republike Hrvatske kao razloge za donošenje tog zakona po hitnom postupku navela:
»Temelj za donošenje ovoga Zakona po hitnom postupku nalazi se u odredbi članka 204. Poslovnika Hrvatskoga sabora (»Narodne novine«, broj 81/2013), a to su osobito opravdani razlozi. Naime, donošenje ovoga Zakona potrebno je radi usklađivanja s odredbama novih zakonskih i podzakonskih propisa, posebice odredaba novog Zakona o regionalnom razvoju Republike Hrvatske koji je u proceduri. Provedba navedenoga Zakona bitno utječe na funkcioniranje i financiranje, posebnim zakonom propisanih, poslova jedinica lokalne i područne (regionalne) samouprave u Republici Hrvatskoj. Stoga je hitnost postupka za donošenje Zakonom o izmjenama i dopunama Zakona o financiranju jedinica lokalne i područne (regionalne) samouprave nužna kako bi jedinice na potpomognutim područjima što prije ostvarile svoja prava te kako bi se Republika Hrvatska što ravnomjernije razvijala.«
39. U očitovanju Vlade, u odnosu na hitnost donošenja ZID-a ZoFJLPRS-a/14, navedeno je sljedeće obrazloženje:
»Hitnost donošenja Zakona je zahtijevala i procedura za donošenje proračuna jedinica lokalne i područne (regionalne) samouprave kako bi iste imale dovoljno vremena i raspoložive parametre za donošenje proračuna za 2015. godinu i projekcije za 2016. i 2017. godinu. Temelj za donošenje ovoga Zakona po hitnom postupku nalazi se u odredbi članka 204. Poslovnika Hrvatskog sabora (»Narodne novine«, br. 81/13), a to su osobito opravdani razlozi. Naime, donošenje ovoga Zakona potrebno je radi usklađivanja s odredbama novih zakonskih i podzakonskih propisa, posebice odredaba novog Zakona o regionalnom razvoju Republike Hrvatske koji je bio u proceduri. Provedba navedenoga Zakona bitno utječe na funkcioniranje i financiranje, posebnim zakonom propisanih, poslova jedinica lokalne i područne (regionalne) samouprave u Republici Hrvatskoj. Stoga je hitnost postupka za donošenje Zakonom o izmjenama i dopunama Zakona o financiranju jedinica lokalne i područne (regionalne) samouprave bila nužna kako bi jedinice na potpomognutim područjima što prije ostvarile svoja prava te kako bi se Republika Hrvatska što ravnomjernije razvijala.«
40. Polazeći od obrazloženja danih u P.Z. br. 754 i u očitovanju Vlade, Ustavni sud utvrđuje da je Vlada Republike Hrvatske, kao predlagateljica ZID-a ZoFJLPRS-a/14, pružila dostatne razloge, koji su u osnovi i dovoljno relevantni za ocjenu da su za donošenje ZID-a ZoFJLPRS-a/14 po hitnom postupku bile ispunjene pretpostavke iz članka 204. Poslovnika Hrvatskog sabora.
B. OCJENA O NAVODNOJ NESUGLASNOSTI S USTAVOM OSPORENIH ZAKONSKIH ODREDABA
41. Načelna pravna stajališta o granicama ovlasti Ustavnog suda kod ocjene poreznih zakona, Ustavni sud je izrazio u odluci i rješenju broj: U-IP-3820/2009, U-IP-3826/2009 i dr. od 17. studenoga 2009. (»Narodne novine« broj 143/09. i 45/10.). U toj je odluci i rješenju, između ostaloga, navedeno:
»Ustavni sud u svojoj je dosadašnjoj praksi već ocjenjivao suglasnost s Ustavom različitih poreznih zakona (primjerice, Zakona o porezu na dobit, Zakona o porezu na dohodak, Zakona o porezu na dodanu vrijednost), što ukazuje da porezni zakoni i drugi porezni propisi nisu izuzeti iz ustavnosudskog nadzora.
Zadaća Ustavnog suda u provedbi ustavnosudskog nadzora poreznih propisa, međutim, bitno je drugačija od zadaća tijela državne i javne vlasti (uključujući i redovne sudove), političkih stranaka, znanstvenika i stručnjaka, odnosno znanstvenih i stručnih institucija, nevladinih