 2011. Na njemu je saslušano sedam (7) svjedoka.
c) Treće ročište
22. Treće ročište za glavnu raspravu održano je 25. veljače 2011. Na njemu su saslušani svjedok I. T. i vještakinja I. S.
Raspravnim rješenjem broj: K-147/06 od 25. veljače 2011. prvostupanjski sud prihvatio je podnositeljev prijedlog i odredio da će se provesti novo financijsko vještačenje po vještaku I. T.
d) Četvrto ročište
23. Četvrto ročište za glavnu raspravu održano je 13. lipnja 2012. Na tom je ročištu glavna rasprava započela iznova. Ponovo je pročitana prvotna optužnica broj: K-DO-209/00 od 2. ožujka 2006. Podnositelj je izjavio da je optužnicu razumio te se očitovao da se ne smatra krivim ni po jednoj točki optužnice.
Potom su saslušani svjedok B. Đ. i vještak I. T. Raspravnim rješenjem broj: K-147/06 od 13. lipnja 2012. prihvaćen je podnositeljev prijedlog za dopunu nalaza i mišljenje vještaka I. T.
e) Peto ročište
24. Peto ročište za glavnu raspravu održano je 24. kolovoza 2012. Na njemu je glavna rasprava ponovo započela iznova. Pročitana je prvotna optužnica broj: K-DO-209/00 od 2. ožujka 2006. Nakon toga je podnositelj izjavio da je optužnicu razumio te se očitovao da se ne smatra krivim ni po jednoj točki optužnice.
Potom je pročitan iskaz vještaka I. T. dan na četvrtom ročištu, kao i njegova dopuna nalaza i mišljenja od 18. lipnja 2012. Stranke nisu imale primjedbi na te izvedene dokaze.
25. Na ovom je ročištu ODO Metković odustao od optužbe protiv podnositelja u odnosu na djela opisana u točkama 1., 2., 3., 5., 6., 7., 8., 9., 10., 11., 12., 14. i 15. prvotne optužnice.
26. Istodobno, ODO Metković izmijenio je činjenični opis djela opisanih u točkama 4., 13., 16. i 17. prvotne optužnice.
Podnositelj se očitovao o izmijenjenim točkama optužnice (u daljnjem tekstu: izmijenjena optužnica).
f) Šesto ročište
27. Šesto ročište za glavnu raspravu održano je 16. studenoga 2012. Na njemu je glavna rasprava po treći puta započela iznova.
28. ODO Metković pročitao je izmijenjenu optužnicu, te je ponovio da odustaje od kaznenog progona za djela opisana u točkama 1., 2., 3., 5., 6., 7., 8., 9., 10., 11., 12., 14. i 15. prvotne optužnice. Oštećenica Croatia banka je izjavila da ne želi nastaviti kazneni progon u odnosu na točke prvotne optužnice od kojih je odustao ODO Metković.
Podnositelj je izjavio da je razumio izmijenjenu optužnicu, te da se ne smatra krivim ni po jednoj točki izmijenjene optužnice.
29. Nakon toga su pročitani iskaz vještaka I. T. dan na četvrtom ročištu, kao i njegova dopuna nalaza i mišljenja od 18. lipnja 2012., iskaz svjedoka A. K. dan na prvom ročištu, iskaz M. D. i I. K. dani na drugom ročištu, te iskaz svjedoka I. T. dan na trećem ročištu. Na tako izvedene dokaze stranke nisu imale primjedbi. Potom su pročitane isprave koje prileže spisu.
Raspravnim rješenjem broj: K-147/06 od 16. studenoga 2012. prihvaćen je podnositeljev prijedlog da se od Croatia banke pribave podaci i isprave, te da se izvede dokaz saslušanjem svjedoka M. T. i M. V. Odluku o izvođenju dokaza saslušanjem svjedoka B. V. i A. K. prvostupanjski sud ostavio je za kasnije.
g) Sedmo ročište
30. Sedmo ročište za glavnu raspravu održano je 11. ožujka 2013. Glavna rasprava ponovo je započela iznova, čitanjem izmijenjene optužnice.
31. ODO Metković ponovio je da odustaje od kaznenog progona za djela opisana u točkama 1., 2., 3., 5., 6., 7., 8., 9., 10., 11., 12., 14. i 15. prvotne optužnice, a oštećenica Croatia banka ponovila je da neće preuzeti kazneni progon u dijelu u kojem je nadležno državno odvjetništvo odustalo od kaznenog progona.
Potom je podnositelj izjavio da je razumio izmijenjenu optužnicu te da se ne osjeća krivim ni po jednoj točki te optužnice.
32. Tijekom dokaznog postupka saslušani su svjedoci M. T., M. P. i M. V. Pročitani su iskazi svjedoka A. K. (dan na prvom ročištu), M. D. i I. K. (dani na drugom ročištu), te I. T. (dan na trećem ročištu). Pročitan je iskaz vještaka I. T. dan na četvrtom ročištu te njegov dopunski nalaz i mišljenje od 18. lipnja