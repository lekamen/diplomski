28 13.03.2015 Naredba o visini naknade za tehnički pregled i baždarenje čamaca za javne namjene i čamaca za gospodarske namjene za prijevoz putnika i stvari
MINISTARSTVO POMORSTVA, PROMETA I INFRASTRUKTURE
594
Na temelju članka 41. stavka 5. i članka 41.b. stavka 5. Zakona o plovidbi i lukama unutarnjih voda (»Narodne novine«, br. 109/07, 132/07, 51A/13 i 152/14) ministar pomorstva, prometa i infrastrukture donosi
NAREDBU
O VISINI NAKNADE ZA TEHNIČKI PREGLED I BAŽDARENJE ČAMACA ZA JAVNE NAMJENE I ČAMACA ZA GOSPODARSKE NAMJENE ZA PRIJEVOZ PUTNIKA I STVARI
Članak 1.
Ovom Naredbom utvrđuje se visina naknada za preglede, nadzor gradnje i baždarenja čamaca za javne namjene i čamaca za gospodarske namjene za prijevoz putnika i stvari.
Članak 2.
Naknada za obavljeni osnovni i redovni tehnički pregled čamaca koje obavlja Tehničko nadzorno tijelo iznosi:
1. Za čamce s porivnim uređajem snage do 15 kW
a) duljine do 7 metara: 600 kuna;
b) duljine preko 7 metara: 600 kuna + 80 kuna po svakom sljedećem dužnom metru;
2. Za čamce s porivnim uređajem snage preko 15 kW
a) duljine do 7 metara: 750 kuna;
b) duljine preko 7 metara: 750 kuna + 80 kuna po svakom sljedećem dužnom metru.
Članak 3.
Naknada za obavljeni izvanredni tehnički pregled čamaca i pregled čamca na suhom koje obavlja Tehničko nadzorno tijelo iznosi:
1. Za čamce s porivnim uređajem snage do 15 kW
a) duljine do 7 metara: 900 kuna;
b) duljine preko 7 metara: 900 kuna + 80 kuna po svakom sljedećem dužnom metru;
2. Za čamce s porivnim uređajem snage preko 15 kW
a) duljine do 7 metara: 1.200 kuna;
b) duljine preko 7 metara: 1.200 kuna + 80 kuna po svakom sljedećem dužnom metru.
Članak 4.
Naknada za obavljeni pregled opreme čamca kod zahtjeva za promjenu područja plovidbe, nakon obavljenog osnovnog ili redovnog tehničkog pregleda, koji obavlja Tehničko nadzorno tijelo iznosi 900 kuna.
Članak 5.
Naknada za nadzor nad gradnjom čamaca propisana je tarifnom grupom usluga Hrvatskog registra brodova broj 245x Certifikacija brodica prema Direktivi 94/25/EC.
Za čamce čiji je nadzor nad gadnjom obavilo Tehničko nadzorno tijelo ne naplaćuje se osnovni pregled.
Članak 6.
Za baždarenje čamaca radi utvrđivanja njihove bruto tonaže, plaća se naknada koja iznosi:
1. čamac bez kućica, odnosno izdanaka iznad palube: 700 kuna;
2. čamac s kućicom, odnosno izdancima iznad palube: 850 kuna.
Članak 7.
Osim naknada iz članaka 2., 3., 4., 5. i 6., vlasnici čamaca plaćaju i pripadajuće putne troškove od sjedišta Hrvatskog registra brodova, Područnog ureda Zagreb ili Područnog ureda Osijek, do mjesta pregleda.
Članak 8.
Naknade i pripadajući putni troškovi iz ove Naredbe prihodi su Hrvatskog registra brodova.
Članak 9.
Danom stupanja na snagu ove Naredbe prestaje važiti Odluka o visini naknade za utvrđivanje sposobnosti čamaca za plovidbu i o visini naknade za baždarenje čamaca (»Narodne novine« broj 7/2014).
Članak 10.
Ova Naredba stupa na snagu s danom objave u »Narodnim novinama«.
Klasa: 342-02/15-01/03 Urbroj: 530-03-3-1-15-2 Zagreb, 2. ožujka 2015.
Ministar dr. sc. Siniša Hajdaš Dončić, v. r.
