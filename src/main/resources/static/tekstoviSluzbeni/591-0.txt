28 13.03.2015 Pravilnik o ustroju i provedbi mjera zaštite od ionizirajućeg zračenja
MINISTARSTVO UNUTARNJIH POSLOVA
592
Na temelju članka 124. Zakona o policiji (»Narodne novine« br. 34/11, 130/12, 89/14 i 151/14), a vezano uz članak 33. Zakona o radiološkoj i nuklearnoj sigurnosti (»Narodne novine« br. 141/13) te članak 13. Pravilnika o odobrenjima i dozvolama za uporabu i promet izvora ionizirajućeg zračenja (»Narodne novine« br. 71/12 i 89/13), ministar unutarnjih poslova donosi
PRAVILNIK
O USTROJU I PROVEDBI MJERA ZAŠTITE OD IONIZIRAJUĆEG ZRAČENJA
I. UVODNE ODREDBE
Članak 1.
Ovim Pravilnikom utvrđuje se:
– provedba mjera zaštite od ionizirajućeg zračenja;
– način namjene i uporabe izvora ionizirajućeg zračenja;
– odgovornost Ministarstva unutarnjih poslova (u daljnjem tekstu: Ministarstvo) u provedbi mjera zaštite od ionizirajućeg zračenja;
– nadležnost i obveze odgovorne osobe za zaštitu od ionizirajućeg zračenja;
– obveze i prava djelatnika koji rade s izvorima ionizirajućeg zračenja;
– specifični uvjeti za obavljanje djelatnosti s izvorima ionizirajućeg zračenja;
– izobrazba, zdravstveni uvjeti i zdravstveni pregledi izloženih djelatnika;
– način vođenja evidencije o izvorima ionizirajućeg zračenja i izvješćivanje nadležnih državnih tijela u
Ministarstvu unutarnjih poslova, Ulica grada Vukovara 33, 10000 Zagreb (u daljnjem tekstu: Ministarstvo).
Članak 2.
Provedba mjera zaštite od ionizirajućeg zračenja obuhvaća:
– osiguranje uvjeta propisanih Zakonom o radiološkoj i nuklearnoj sigurnosti (u daljnjem tekstu: Zakon) i provedbenim propisima za uporabu izvora ionizirajućeg zračenja;
– provjera zdravstvenih uvjeta izloženih djelatnika i praćenje njihovog ozračenja;
– definiranje područja izloženosti, odnosno područja nadgledanja i posebnog nadgledanja;
– nadzor nad primjenom propisa iz područja zaštite od ionizirajućeg zračenja.
Članak 3.
Organizacijska struktura Ministarstva nalazi se u Prilogu 1. ovog Pravilnika i njegov je sastavni dio. Nazivi unutarnjih ustrojstvenih jedinica koje za obavljanje djelatnosti koriste izvore ionizirajućeg zračenja su podcrtani.
II. DJELATNOST S IZVORIMA IONIZIRAJUĆEG ZRAČENJA
Članak 4.
U obavljanju poslova iz djelokruga Ministarstva koriste se sljedeći izvori ionizirajućeg zračenja:
– kabinetski rendgenski uređaji za provjeru sadržaja prtljage, ručne prtljage, paketa i pismovnih pošiljki;
– prijenosni rendgenski uređaji za provjeru sadržaja prtljage i sumnjivih predmeta.
Članak 5.
U Ministarstvu se obavljaju sljedeći poslovi s rendgenskim uređajima:
– provjera sadržaja prtljage, ručne prtljage, paketa i pismovnih pošiljki,
– provjera sadržaja prtljage i sumnjivih predmeta,
– uvoz električnih uređaja koji proizvode ionizirajuće zračenje za svoje potrebe.
III. OSOBA ODGOVORNA ZA ZAŠTITU OD IONIZIRAJUĆEG ZRAČENJA
Članak 6.
Ministar unutarnjih poslova, sukladno Zakonu, imenuje osobu odgovornu za zaštitu od ionizirajućeg zračenja.
Osoba odgovorna za zaštitu od ionizirajućeg zračenja mora imati završen preddiplomski sveučilišni studij ili stručni studij u trajanju od najmanje tri godine, mora imati posebnu izobrazbu o primjeni mjera zaštite od ionizirajućeg zračenja stečenu dopunskom izobrazbom i obvezna je znanje o primjeni mjera zaštite od ionizirajućeg zračenja periodički obnavljati.
Osoba odgovorna za zaštitu od ionizirajućeg zračenja obvezna je provoditi mjere propisane Zakonom, a naročito:
– skrbiti o provedbi i primjeni odredbi o zaštiti od ionizirajućeg zračenja utvrđenih ovim Pravilnikom, te drugim važećim propisima;
– osigurati pravovremenu nabavku, nošenje i zamjenu dozimetara sukladno važećim propisima evidentiranja doza zračenja izloženih radnika;
– voditi evidenciju o izloženim radnicima te skrbiti o stručnoj osposobljenosti izloženih radnika za rukovanje izvorima ionizirajućeg zračenja i primjeni mjera zaštite od ionizirajućeg zračenja te obnovi znanja izloženih radnika;
– skrbiti o stručnoj osposobljenosti radnika koji rukuju izvorima ionizirajućeg zračenja, ali se ne smatraju