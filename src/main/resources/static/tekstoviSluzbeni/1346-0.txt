70 24.06.2015 Pravilnik o načinu besplatne dodjele emisijskih jedinica postrojenjima i o praćenju, izvješćivanju i verifikaciji izvješća o emisijama stakleničkih plinova iz postrojenja i zrakoplova u razdoblju koje započinje 1. siječnja 2013. godine
MINISTARSTVO ZAŠTITE OKOLIŠA I PRIRODE
1347
Na temelju članka 90. stavka 8. i članka 109.a stavka 5. Zakona o zaštiti zraka (»Narodne novine«, br. 130/2011 i 47/2014), ministar zaštite okoliša i prirode donosi
PRAVILNIK
O NAČINU BESPLATNE DODJELE EMISIJSKIH JEDINICA POSTROJENJIMA I O PRAĆENJU, IZVJEŠĆIVANJU I VERIFIKACIJI IZVJEŠĆA O EMISIJAMA STAKLENIČKIH PLINOVA IZ POSTROJENJA I ZRAKOPLOVA U RAZDOBLJU KOJE ZAPOČINJE 1. SIJEČNJA 2013. GODINE
I. OPĆE ODREDBE
Članak 1.
(1) Ovim Pravilnikom uređuje se način dostavljanja, obrade i verifikacije izvješća i podataka o djelatnostima za besplatnu dodjelu emisijskih jedinica, način ispunjavanja zadaća nadležnih tijela u svrhu provedbe Odluke Komisije 2011/278/EU od 27. travnja 2011. o utvrđivanju prijelaznih propisa na razini Unije za usklađenu besplatnu dodjelu emisijskih jedinica na temelju članka 10.a Direktive 2003/87/EZ Europskog parlamenta i Vijeća (SL L 130, 17. 5. 2011.) (dalje u tekstu: Odluka Komisije 2011/278/EU) kako je zadnje izmijenjena i dopunjena Odlukom Komisije 2014/9/EU od 18. prosinca 2013. o izmjeni odluka 2010/2/EU i 2011/278/EU u odnosu na sektore i podsektore koji se smatraju izloženima značajnom riziku od istjecanja ugljika (Tekst značajan za EGP) (SL L 9, 14. 1. 2014.) i važećih uputa Europske komisije.
(2) Pravilnikom se uređuje i način dostavljanja, obrade i verifikacije izvješća i podataka o djelatnostima te ispunjavanje zadaća nadležnih tijela u svrhu provedbe Uredbe Komisije (EU) br. 600/2012 od 21. lipnja 2012. o verifikaciji izvješća o emisijama stakleničkih plinova i izvješća o tonskim kilometrima te o akreditaciji verifikatora u skladu s Direktivom 2003/87/EZ Europskog parlamenta i Vijeća (Tekst značajan za EGP) (SL L 181, 12. 7. 2012.) (dalje u tekstu: Uredba (EU) br. 600/2012), Uredbe Komisije (EU) br. 601/2012 od 21. lipnja 2012. o praćenju i izvješćivanju o emisijama stakleničkih plinova u skladu s Direktivom 2003/87/EZ Europskog parlamenta i Vijeća (Tekst značajan za EGP) (SL L 181, 12. 7. 2012.) (dalje u tekstu: Uredba (EU) br. 601/2012) kako je zadnje izmijenjena i dopunjena Uredbom Komisije (EU) br. 743/2014 od 9. srpnja 2014. o zamjeni Priloga VII. Uredbi (EU) br. 601/2012 u pogledu minimalne učestalosti analiza (Tekst značajan za EGP) (SL L 201, 10. 7. 2014.) i važećih uputa Europske komisije te poslove koje obavlja Stručno povjerenstvo za tehnička pitanja u okviru sustava trgovanja emisijskim jedinicama stakleničkih plinova (dalje u tekstu: Povjerenstvo) iz članka 109.b stavka 1. Zakona o zaštiti zraka (dalje u tekstu: Zakon).
Članak 2.
(1) Pojedini pojmovi u smislu ovoga Pravilnika imaju sljedeća značenja:
1. postrojenje za proizvodnju električne energije: postrojenje koje je na dan 1. siječnja 2005. ili nakon tog dana proizvodilo električnu energiju za prodaju trećim osobama i u kojem se ne odvijaju druge djelatnosti iz Priloga I. Uredbe o načinu trgovanja emisijskim jedinicama stakleničkih plinova (»Narodne novine«, br. 69/2012, 154/2014) (dalje u tekstu: Uredba) osim »izgaranja goriva«;
2. postrojenje za proizvodnju električne energije koje proizvodi toplinu: postrojenje za centralno grijanje (toplane) i postrojenje visokoučinkovite kogeneracije;
(2) Osim definicija iz stavka 1. ovoga članka primjenjuju se i definicije iz Uredbe (EU) br. 600/2012 i Uredbe (EU) br. 601/2012, Odluke Komisije 2011/278/EU, Zakona i Uredbe.
(3) Izrazi koji se koriste u ovom Pravilniku, a imaju rodno značenje, koriste se neutralno i odnose se jednako na muški i ženski rod.
II. BESPLATNA DODJELA EMISIJSKIH JEDINICA
Članak 3.
U svrhu provedbe Odluke Komisije 2011/278/EU u dijelu koji se odnosi na obveze, zaduženja i odgovornosti Ministarstva zaštite okoliša i prirode (dalje u tekstu: Ministarstvo) kao nadležnog