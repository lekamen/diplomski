 Interesi djeteta izloženog nasilju u obitelji prioritetni su u svim postupcima.
Sud može nad počiniteljem nasilja u obitelji, osim zaštitnih mjera propisanih Prekršajnim zakonom, primijeniti sljedeće zaštitne mjere:
– obveznog psihosocijalnog tretmana,
– zabrane približavanja žrtvi nasilja u obitelji,
– zabrane uznemiravanja ili uhođenja osobe izložene nasilju,
– udaljenja iz stana, kuće ili nekoga drugoga stambenog prostora,
– obveznog liječenja od ovisnosti,
– oduzimanja predmeta koji je namijenjen ili uporabljen u počinjenju prekršaja.
Svrha zaštitnih mjera je da se njihovom primjenom spriječi nasilje u obitelji, osigura nužna zaštita zdravlja i sigurnosti osobe koja je izložena nasilju te otklone okolnosti koje pogoduju ili poticajno djeluju na počinjenje novog prekršaja, a primjenjuju se radi otklanjanja ugroženosti osoba izloženih nasilju i drugih članova obitelji.
Obiteljski zakon (»Narodne novine«, br. 116/2003, 17/2004, 136/2004, 107/2007, 57/2011, 61/2011, 25/2013 i 5/2015) uređuje brak, izvanbračnu zajednicu žene i muškarca, odnose roditelja i djece, mjere za zaštitu prava i dobrobiti djeteta, posvojenje, skrbništvo, uzdržavanje, obvezno savjetovanje i obiteljsku medijaciju te postupke u vezi s obiteljskim odnosima i skrbništvom. Sadrži niz pravnih mehanizama za zaštitu procesnih prava djeteta u slučajevima zaštite ili ostvarivanja njihovih prava zajamčenih navedenim zakonom, ali i osoba koje nisu sposobne brinuti se o svojim pravima i obvezama.
Zakon o sudovima (»Narodne novine«, br. 28/2013 i 33/2015) propisuje da poslovi sudske uprave obuhvaćaju i poslove osiguranja podrške svjedocima i žrtvama u sudskim postupcima koji se propisuju Sudskim poslovnikom. Posebnim pravilnikom propisuje se način rada odjela za podršku žrtvama i svjedocima te postupak osiguranja podrške žrtvama i svjedocima u sudskim postupcima.
Sudski poslovnik (»Narodne novine«, br. 37/2014, 49/2014, 08/2015 i 35/2015) propisuje da odjel za podršku žrtvama i svjedocima osigurava emocionalnu podršku i daje opće procesne, tehničke i praktične informacije žrtvama i svjedocima i članovima njihovih obitelji sukladno odredbama Zakona o kaznenom postupku. Također, upućuje žrtve i svjedoke na specijalizirane institucije i organizacije civilnog društva ovisno o njihovim potrebama, osigurava podršku starijim, invalidnim i teško pokretnim žrtvama i svjedocima kad se ispituju izvan zgrade suda, osigurava praktičnu pomoć u snalaženju u sudskoj zgradi s ciljem izbjegavanja mogućnosti da svjedočenje izazove dodatne negativne posljedice, novu patnju ili traumu žrtvi odnosno svjedoku. Odjel na odgovarajući način kontaktira sve žrtve i svjedoke u predmetima ratnih zločina, a u ostalim predmetima po nalogu suca ili državnog odvjetnika, a u svrhu utvrđivanja podataka o zdravstvenom stanju, potrebama i mogućnostima dolaska žrtve ili svjedoka na ispitivanje. Podrška može biti osigurana i izvan prostorija suda, ovisno o potrebama žrtava i svjedoka i suradnji s drugim državnim tijelima (policija, državno odvjetništvo). Sudski poziv sadrži obavijest o postojanju odjela, s kratkim opisom poslova koje odjel obavlja i podacima za kontakt. Sudski zapisničar, na temelju naloga suca, odjelu dostavlja podatke o predmetu (poslovni broj spisa, ime i prezime okrivljenika, zakonski naziv kaznenog djela, vrijeme održavanja ročišta te ime i prezime žrtve ili svjedoka). U radu odjela mogu sudjelovati volonteri, i to kao neposredni pružatelji podrške. Odjel raspolaže čekaonicom za žrtve i svjedoke.
Zakon o policijskim poslovima i ovlastima (»Narodne novine«, br. 76/2009 i 92/2014) propisuje da je policijski službenik dužan poštivati dostojanstvo, ugled i čast svake osobe kao i druga temeljna prava i slobode čovjeka. Posebno obzirno policijski službenik postupa prema djeci, maloljetnim, starim i nemoćnim osobama, osobama s invaliditetom i prema žrtvi kaznenog djela i prekršaja.
Zakonom o suzbijanju diskriminacije (»Narodne novine«, br. 85/2008 i 112/2012) osigurava se zaštita i