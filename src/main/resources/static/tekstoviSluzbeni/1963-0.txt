101 23.09.2015 Odluka o izvješćivanju o tržištu stranih sredstava plaćanja
HRVATSKA NARODNA BANKA
1964
Na temelju članka 45. stavka 2. Zakona o deviznom poslovanju (»Narodne novine«, br. 96/2003., 140/2005., 132/2006., 150/2008., 92/2009., 133/2009. – Zakon o platnom prometu, 153/2009., 145/2010. i 76/2013.) te članka 30. i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donio je 15. rujna 2015.
ODLUKU
O IZVJEŠĆIVANJU O TRŽIŠTU STRANIH SREDSTAVA PLAĆANJA
I.
Ovom se Odlukom propisuju sadržaj, način i rokovi dostavljanja podataka Hrvatskoj narodnoj banci (u nastavku teksta: HNB) radi praćenja tržišta stranih sredstava plaćanja.
II.
Obvezu dostavljanja podataka iz ove Odluke imaju:
– kreditne institucije (banke i štedne banke) sa sjedištem u Republici Hrvatskoj koje su od Hrvatske narodne banke dobile odobrenje za rad i odobrenje za trgovanje za svoj račun ili za račun klijenta stranim sredstvima plaćanja, uključujući mjenjačke poslove i odobrenje za trgovanje za svoj račun ili za račun klijenta valutnim i kamatnim instrumentima,
– podružnice kreditnih institucija iz druge države članice Europske unije za koje je njezino nadležno tijelo dostavilo obavijest Hrvatskoj narodnoj banci o osnivanju podružnice u Republici Hrvatskoj i
– podružnice kreditnih institucija iz trećih država koje su od Hrvatske narodne banke dobile odobrenje za osnivanje podružnice kreditne institucije iz treće države i odobrenje za trgovanje za svoj račun ili za račun klijenta stranim sredstvima plaćanja, uključujući mjenjačke poslove i odobrenje za trgovanje za svoj račun ili za račun klijenta valutnim i kamatnim instrumentima
(u nastavku teksta: banke).
Obvezu dostavljanja podataka iz točke I. ove Odluke ima i Hrvatska banka za obnovu i razvitak (u nastavku teksta: HBOR).
III.
Banke i HBOR obvezni su HNB-u svaki radni dan dostavljati podatke iz ove Odluke, najkasnije do 10 sati, za izvještajni datum koji je jednak prethodnom radnom danu.
Osim obveze navedene u stavku 1. ove točke, banke i HBOR obvezni su HNB-u dostavljati dio podataka iz ove Odluke svaki radni dan, najkasnije do 17.15 sati, za izvještajni datum koji je jednak tekućem radnom danu.
Radnim danima u smislu ove Odluke smatraju se dani od ponedjeljka do petka, osim kad su u te dane blagdani, koji se određuju posebnim propisom.
IV.
Podaci iz ove Odluke dostavljaju se u skladu s Uputom za provedbu Odluke o izvješćivanju o tržištu stranih sredstava plaćanja i Uputom za izradu i dostavljanje datoteka s podacima o tržištu stranih sredstava plaćanja, koje se nalaze u prilogu ove Odluke i njezin su sastavni dio.
V.
Prve podatke iz ove Odluke banke i HBOR dužni su dostaviti HNB-u 1. listopada 2015. za izvještajni datum 1. listopada 2015.
VI.
Ova Odluka objavljuje se u »Narodnim novinama«, a stupa na snagu 1. listopada 2015.
O. br. 229-020/09-15/BV
Zagreb, 15. rujna 2015.
Guverner Hrvatske narodne banke prof. dr. sc. Boris Vujčić, v. r.
UPUTA za provedbu Odluke o izvješćivanju o tržištu stranih sredstava plaćanja
I. Uvod
1. Ovom Uputom definiraju se sadržaj i način dostavljanja podataka o ugovorenim kupnjama i prodajama stranih sredstava plaćanja na tržištu stranih sredstava plaćanja promptno i terminski (na rok).
2. Posebno se definiraju obilježja kojima se opisuju dostavljeni iznosi i tečajevi, pri čemu se za svako obilježje navodi njegov opis i način upisivanja njegove vrijednosti te modaliteti vrijednosti obilježja (slovni, brojčani i slovnobrojčani).
3. Pri opisivanju izvještajnog zahtjeva, a posebno pri definiranju pojedinih obilježja kojima se opisuju dostavljeni iznosi i tečajevi, poziva se na određene priloge koji su sastavni dio ove Upute, a čijim se sadržajem izvještajna institucija mora koristiti pri sastavljanju izvješća u skladu s ovom Uputom.
II. Izvještajne institucije
4. Izvještajne institucije jesu sve institucije navedene u točki II. Odluke o izvješćivanju o tržištu stranih sredstava plaćanja.