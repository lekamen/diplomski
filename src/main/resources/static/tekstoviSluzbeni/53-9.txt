 istražnom zatvoru, ako nakon njezinog donošenja, a prije zatvaranja okrivljenika, utvrdi da ne postoje razlozi zbog kojih je istražni zatvor bio određen ili zakonski uvjeti za njegovo određivanje. Ako je za okrivljenikom bila raspisana tjeralica, sud će nakon pravomoćnosti rješenja o opozivu naložiti njezino povlačenje.«
9. Ustavno pravo na pravično suđenje propisano člankom 29. stavkom 1. Ustava jamči zaštitu od arbitrarnosti u odlučivanju sudova i drugih državnih tijela. Obrazloženja sudskih odluka odnosno odluka drugih nadležnih tijela koja ne sadrže ozbiljne, relevantne i dostatne razloge za ocjenu kakva je odlukom dana, upućuju na zaključak o arbitrarnosti u postupovnom i/ili materijalnopravnom smislu.
U konkretnom slučaju Ustavni sud ocijenio je ustavnopravno prihvatljivim stajalište Vrhovnog suda, koji je potvrdio stajalište Županijskog suda u Zagrebu. Naime, u osporenim rješenjima sudovi su utvrdili da podnositelj stvarno nikada nije osobno primio poziv za prvo ispitivanje osumnjičenika upućen od hrvatskih pravosudnih tijela. Ured za suzbijanje korupcije i organiziranog kriminaliteta je u razdoblju više od dvije godine (od 10. lipnja 2010. do 4. srpnja 2013.) u četiri navrta mađarskim pravosudnim tijelima upućivao zamolnice za pružanje pravne pomoći, i to u dva navrata radi ispitivanja podnositelja (optuženika) od strane mađarskih pravosudnih tijela te u dva navrata radi uručenja poziva podnositelju za njegovo ispitivanje pred hrvatskim pravosudnim tijelima. Postupanje po tim zamolnicama u sva četiri navrata je odbijeno uz obrazloženje da bi time bila ugrožena sigurnost Republike Mađarske. Ni izdavanje europskog uhidbenog naloga radi predaje podnositelja i vođenja kaznenog postupka pred hrvatskim državnim tijelima nije polučilo rezultate. Interpol Zagreb je obaviješten od Interpola Budapest da je izručenje podnositelja Republici Hrvatskoj na temelju europskog uhidbenog naloga odbijeno. Međutim, ocjena je Vrhovnog suda da nije riječ o novoutvrđenoj okolnosti koja bi bila od odlučnog značaja u smislu mjerodavnog članka 126. ZKP-a niti da je, protivno žalbenim navodima podnositelja, ta okolnost utvrđena tek uvidom u dopis Ministarstva uprave i pravosuđa Republike Mađarske, Uprave za međunarodno kazneno pravo i zastupstvo suda u Strasbourgu od 29. travnja 2014. Naime, Vrhovni sud je iz spisa predmeta utvrdio da je ta okolnost Županijskom sudu u Zagrebu bila poznata i prilikom odlučivanja o određivanju istražnog zatvora protiv podnositelja na temelju članka 123. stavka 1. točke 1. ZKP-a.
Ustavni sud prihvaća ocjenu i obrazloženje sudova u osporenim rješenjima kojim je odbijen prijedlog obrane podnositelja za opoziv rješenja o određivanju istražnog zatvora, te naglašava da su sudovi dostatno obrazložili postojanje osobitih okolnosti koje u svojoj ukupnosti i značaju upućuju na postojanje opasnosti da se podnositelj krije i time opstruira vođenje ovog kaznenog postupka, zbog čega i dalje postoje razlozi na temelju kojih je protiv njega bio određen istražni zatvor na temelju članka 123. stavka 1. točke 1. ZKP-a, i to unatoč tome što podnositelj nikada nije osobno primio poziv hrvatskih pravosudnih tijela.
10. Za Ustavni sud je za sada dostatna činjenica da podnositelj nije u dosegu pravosudnih tijela Republike Hrvatske. Stoga se ne mogu nadležnim sudovima Republike Hrvatske stavljati na teret propusti koje u odnosu prema podnositelju čini država njegovog državljanstva, na štetu podnositelja. Konkretno, propust nadležnih mađarskih vlasti da uruče poziv podnositelju, koji su im uredno dostavile vlasti Republike Hrvatske, ne može se pripisati Republici Hrvatskoj i nju teretiti za povrede prava na slobodu i tjelesni integritet podnositelja, koje navodno čine hrvatski sudovi kad primjenjuju instrumente koji su im na raspolaganju, kako bi osigurali dolazak podnositelja na prvo ispitivanje u svojstvu optuženika. Ostaje da se vidi hoće li odnosno na koji će način nadležne vlasti Republike Hrvatske postupiti u okviru članka 12. stavka