24 04.03.2015 Odluka Ustavnog suda Republike Hrvatske broj: U-IIIA-7859/2014 od 22. siječnja 2015.
USTAVNI SUD REPUBLIKE HRVATSKE
517
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, odlučujući o ustavnoj tužbi koju je podnio Hubert Kršić iz Republike Slovenije, kojeg zastupa Davor Pavičić, odvjetnik u Zagrebu, na sjednici održanoj 22. sliječnja 2015. jednoglasno je donio
ODLUKU
I. Ustavna tužba se usvaja.
II. Vrhovni sud Republike Hrvatske dužan je donijeti odluku u predmetu koji se vodi pred tim sudom pod poslovnim brojem: Revx 817/13 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02., 49/02. – pročišćeni tekst) podnositelju ustavne tužbe, Hubertu Kršiću iz Maribora, Regentova 6, Republika Slovenija, određuje se primjerena naknada zbog povrede prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 28.500,00 kn.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositelj je Županijskom sudu u Zagrebu podnio zahtjev za zaštitu prava na suđenje u razumnom roku zbog dugotrajnosti ostavinskog postupka broj: O-3936/99 vodio pred Općinskim građanskim sudom u Zagrebu.
Županijski sud u Zagrebu je 23. rujna 2014. donio rješenje broj: Gzp-342/13-6 kojim se oglasio nenadležnim za postupanje u tom predmetu, te ustupio predmet Ustavnom sudu na daljnji postupak, pozivom na članak 27. Zakona o sudovima (»Narodne novine« broj 150/05., 16/07., 113/08., 153/09., 116/10., 27/11. i 130/11.), budući da je utvrdio kako je spis u povodu revizije dostavljen Vrhovnom sudu Republike Hrvatske (u daljnjem tekstu: Vrhovni sud).
Zahtjev podnositelja za zaštitu prava na suđenje u razumnom roku smatra se ustavnom tužbom, podnesenom na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon).
I. ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom ustavnom tužbom, primjenom članka 63. Ustavnog zakona, na temelju navoda ustavne tužbe i priloženog izvještaja (list 9 spisa Županijskog suda u Zagrebu broj: Gzp-342/13) utvrdio sljedeće pravno relevantne činjenice za odlučivanje o povredi ustavnog prava podnositelja zajamčenog člankom 29. stavkom 1. Ustava:
– ostavinski postupak pokrenut je 26. travnja 1999. pred Općinskim građanskim sudom u Zagrebu (u daljnjem tekstu: sud), zaprimanjem smrtovnice;
– ročište je održano 30. lipnja 1999. na kojem je proglašena oporuka ostaviteljice;
– očevid na licu mjesta održan je 25. kolovoza 1999.;
– na ročištu održanom 2. studenoga 1999. utvrđeni su zakonski nasljednici trećeg nasljednog reda;
– na ročištu održanom 24. studenoga 1999. saslušani su svjedoci usmene oporuke ostaviteljice te je oporuka proglašena;
– ročište zakazano za 6. prosinca 1999. odgođeno je na prijedlog punomoćnika podnositelja;
– na ročištu održanom 10. siječnja 2000. podnositelj je sudu dao nasljedničku izjavu;
– iduće ročište održano je 2. ožujka 2000.;
– rješenjem od 11. travnja 2000. sud je prekinuo ostavinski postupak te dvoje nasljednika uputio u pokretanje parničnog postupka;
– podneskom od 29. siječnja 2004. sud je upoznat s pravomoćnim okončanjem parničnog postupka te je ostavinski postupak nastavljen;
– oporučni nasljednici su podneskom od 10. ožujka 2004. obavijestili sud da su u odnosu