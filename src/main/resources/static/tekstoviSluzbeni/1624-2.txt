 protupravnog postupanja. Ovo iz razloga kako bi se onemogućila isplata prihoda od međupovezivanja potencijalnim počiniteljima kaznenih dijela i prije nego je dokazano da je kazneno djelo počinjeno, na koji način se sprječava nastanak protupravne imovinske koristi povezan s počinjenjem kaznenog dijela i na taj način umanjuju štetne posljedice protupravnog postupanja.
Tužitelj predlaže sukladno odredbi članka 58. stavak 1. Zakona o upravnim sporovima donijeti presudu kojom će se poništiti osporeno rješenje tuženog tijela.
Tužena Hrvatska regulatorna agencija za mrežne djelatnosti (kao pravni slijednik Hrvatske agencije za poštu i elektroničke komunikacije) dostavila je Sudu odgovor na tužbu sa spisom predmeta, ističući da je tužba tužitelja podnesena nepravodobno, budući da je osporavano rješenje tužitelj zaprimio 18. lipnja 2014. godine, slijedom čega rok za podnošenje tužbe ističe 18. srpnja 2014. godine. Ističe da je uvidom u dostavljenu tužbu razvidno da je sud istu zaprimio 21. srpnja 2014. godine slijedom čega je tužba nepravodobna pa predlaže Sudu sukladno odredbi članka 30. Zakona o upravnim sporovima donijeti rješenje o odbacivanju tužbe. Podredno ukoliko Sud ocijeni da su ipak ispunjene pretpostavke za vođenje upravnog spora, tužena osporava tužbu tužitelja, predlažući na temelju odredbe članka 57. odbiti tužbu kao neosnovanu. Ističe da je u postupku regulatornog spora između tužitelja i trgovačkog društva VIPnet d.o.o. osporavanim rješenjem odbio kao neosnovan zahtjev tužitelja radi donošenja odluke o zadržavanju prihoda od međupovezivanja, napominjući da je tužitelj tražio donošenje odluke o rješenju spora s trgovačkim društvom VIPnet, kojim bi se tužitelju na temelju članka 78. stavak 3. Zakona o elektroničkim komunikacijama naložilo zadržavanje pripadajućih prihoda od međupovezivanja u iznosu od 3.227.015,16 kuna, koji iznos VIPnet potražuje od tužitelja, budući da postoji opravdana sumnja da je pozivima pojedinih korisnika tarife »Častilica« u razdoblju od 7. rujna do 26. rujna 2011. godine ostvarena zlouporaba i prijevara. Smatra da je u postupku utvrđeno da činjenični opis predmeta postupka na kojim tužitelj temelji svoj zahtjev ne podliježe odredbi članka 78. stavak 3. Zakona, a kada bi se predmetni članak i tumačio na način kako ga tumači tužitelj, tužitelj da nije uspio dokazati vezu između korisnika tarife »Častilica« i davatelja usluga s posebnom tarifom, odnosno nije utvrđeno da su korisnici bili i vlasnici pozivanih 064 brojeva, te da su na taj način ostvarili imovinsku korist. Tužena ističe da je odredba članka 78. stavak 3. Zakona preuzeta iz članka 28. stavak 2., poglavlje IV. Interesi i prava krajnjih korisnika, Direktive o univerzalnim uslugama (2002/22/EC, 2009/136/EC, u daljnjem tekstu: Direktiva), te je prilikom tumačenja navedenog članka potrebno voditi računa o navedenim odredbama Direktive. Svrha članka 28. Direktive je osigurati svim korisnicima Europske unije pristup svim brojevima unutar Europske unije, dakle brojevima koji su uključeni u Nacionalne planove numeriranja drugih država članica i pristupnim uslugama nezemljopisnih brojeva unutar Europske unije, uključujući brojeve za besplatne pozive te brojeve za usluge s posebnom tarifom. Drugim riječima, željela se osigurati visoka razina dostupnosti svih brojeva unutar Europske unije, a za što je pretpostavka postojanje povjerenja krajnjih korisnika u sigurnost takve dostupnosti, imajući u vidu mogućnost zlouporabe ili prijevare na štetu krajnjih korisnika. Pri tome je obveza svih operatora poduzeti sve moguće mjere kako bi se spriječile mogućnosti zlouporaba ili prijevara koje bi mogle prouzročiti štetu krajnjim korisnicima u vidu financijske štete, kao i u vidu manjka povjerenja u sigurnost usluge. U svrhu zaštite krajnjih korisnika od mogućih slučajeva zlouporabe ili prijevare prilikom pozivanja željenih brojeva, člankom 28. stavak 2. Direktive propisano je da su države članice dužne omogućiti regulatornom tijelu da zahtijeva od