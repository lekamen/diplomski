100 02.11.2016 Odluka Ustavnog suda Republike Hrvatske broj: U-I-1962/2008 od 27. rujna 2016.
USTAVNI SUD REPUBLIKE HRVATSKE
2155
Ustavni sud Republike Hrvatske, u sastavu Miroslav Šeparović, predsjednik, te suci Andrej Abramović, Mato Arlović, Snježana Bagić, Branko Brkić, Mario Jelušić, Lovorka Kušan, Rajko Mlinarić, Antun Palarić i Miroslav Šumanović, odlučujući o prijedlogu za pokretanje postupka za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 27. rujna 2016. donio je
ODLUKA
I. Pokreće se postupak za ocjenu suglasnosti s Ustavom te se ukida članak 9. Zakona o izmjenama i dopunama Zakona o referendumu i drugim oblicima osobnog sudjelovanja u obavljanju državne vlasti i lokalne i područne (regionalne) samouprave (»Narodne novine« broj 92/01.) u dijelu koji se odnosi na odredbe novog članka 8. e koji glasi: »i jedinstveni matični broj građana«.
II. Članak 9. Zakona o izmjenama i dopunama Zakona o referendumu i drugim oblicima osobnog sudjelovanja u obavljanju državne vlasti i lokalne i područne (regionalne) samouprave u dijelu koji se odnosi na odredbe novog članka 8. e koji glasi: »i jedinstveni matični broj građana« prestaje važiti 31. ožujka 2017.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Zakon o izmjenama i dopunama Zakona o referendumu i drugim oblicima osobnog sudjelovanja u obavljanju državne vlasti i lokalne i područne (regionalne) samouprave (»Narodne novine« broj 92 od 24. listopada 2001.) donio je četvrti (4) saziv Hrvatskog sabora na sjednici održanoj 11. listopada 2001. Proglasio ga je predsjednik Republike Hrvatske odlukom od 17. listopada 2001. Objavljen je u »Narodnim novinama« broj 92 od 24. listopada 2001., a stupio je na snagu 1. studenoga 2001. (u daljnjem tekstu: ZIDZoRef:92/01).
Osporenim člankom 9. ZIDZoRef-a:92/01 dopunjen je Zakon o referendumu i drugim oblicima osobnog sudjelovanja u obavljanju državne vlasti i lokalne i područne(regionalne) samouprave (»Narodne novine« broj 33/96., u daljnjem tekstu: ZoRef) novom Glavom II. pod nazivom »Izjašnjavanje birača o potrebi da se zatraži raspisivanje referenduma« i novim člancima 8.a do 8.h.
2. Sukladno članku 27. stavku 6. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) od raspravljanja i glasovanja u ovom postupku izuzeli su se sutkinja Ingrid Antičević Marinović, te suci Josip Leko i Davorin Mlakar.
3. Prijedlog za pokretanje postupka za ocjenu suglasnosti s Ustavom članka 9. ZIDZoRef-a:92/01 (u prijedlogu pogrešno naveden kao članak 8.e stavak 1. ZIDZoRef-a:92/01) koji se odnosi na odredbe novog članka 8.e u dijelu koji glasi: »i jedinstveni matični broj građana«, podnio je 28. travnja 2008. Slavko Sonntag iz Zagreba.
Nakon što je predlagatelj podnio prijedlog, a prije donošenja ove odluke, ZoRef je ponovno mijenjan i dopunjavan, međutim, osporeni članak 9. ZIDZoRef-a:92/01 na dan donošenja ove odluke i dalje je na snazi u neizmijenjenom sadržaju.
4. Ocjena Ustavnog suda uvijek se mora odnositi na zakonske odredbe koje su na snazi na dan donošenja njegove odluke jer je to pretpostavka za odlučivanje o biti stvari u smislu članka 32. Ustavnog zakona.
Na dan donošenja ove odluke na snazi je ZoRef (»Narodne novine« broj 33/96., 92/01., 44/06., 58/06. – odluka Ustavnog suda broj: U-I-177/2002 od 20. travnja 2006., 69/07. – odluka Ustavnog suda broj: U-I-2051/2007 od 5. lipnja 2007. i 38/09.). S obzirom na to da je osporeni dio članka 9. ZIDZoRef-a:92/01 i danas na snazi, Ustavni sud u ovom ustavnosudskom predmetu ispituje osnovanost prijedloga predlagatelja prema zakonodavnom stanju na dan donošenja ove odluke.
5. Na temelju članka 25. Ustavnog zakona Ustavni sud je od Ministarstva uprave Republike Hrvatske i Ministarstva financija Republike Hrvatske zatražio očitovanja o navodima prijedloga. 