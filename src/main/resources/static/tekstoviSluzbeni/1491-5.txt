
Članak 27.
(1) Stručno ovlaštenje iz članka 26. stavka 1. točke a) ovoga Zakona stječe se prema pravilniku i programu koje donosi ministar financija.
(2) Za pohađanje programa iz stavka 1. ovoga članka osoba mora:
a) imati završen odgovarajući preddiplomski i diplomski sveučilišni studij ili integrirani preddiplomski i diplomski sveučilišni studij ili specijalistički diplomski stručni studij
b) priložiti dokaz da joj je stjecanje stručnog ovlaštenja iz članka 26. stavka 1. točke a) ovoga Zakona uvjet za obavljanje poslova radnog mjesta na koje je raspoređena.
(3) Stjecanjem stručnog ovlaštenja iz stavka 1. ovoga članka osoba stječe zvanje ovlaštenoga unutarnjeg revizora za javni sektor.
(4) Ministar financija propisat će pravilnikom uvjete i način priznavanja inozemnih stručnih kvalifikacija za unutarnje revizore u skladu s odredbama propisa kojima se uređuje priznavanje inozemnih stručnih kvalifikacija.
(5) Izdavanjem stručnog ovlaštenja iz stavka 1. ovoga članka, ovlašteni unutarnji revizori za javni sektor upisuju se u registar ovlaštenih unutarnjih revizora za javni sektor koji vodi Ministarstvo financija.
Rukovoditelj unutarnje revizije
Članak 28.
(1) Rukovoditelj unutarnje revizije mora imati:
a) stručno ovlaštenje ministra financija za obavljanje poslova unutarnje revizije u javnom sektoru ili u trgovačkim društvima i drugim pravnim osobama može imati certifikat ovlaštenog unutarnjeg revizora koji izdaju strukovne organizacije i
b) pet godina radnog iskustva, od čega najmanje tri godine na poslovima unutarnje revizije ili revizije.
(2) Rukovoditelja unutarnje revizije imenuje i razrješuje odgovorna osoba institucije, sukladno propisima kojima se uređuju radno pravni odnosi, uz prethodnu suglasnost odbora, gdje je primjenjivo.
NEOVISNOST UNUTARNJE REVIZIJE I OVLASTI
Organizacijska i funkcionalna neovisnost unutarnje revizije
Članak 29.
(1) Unutarnja revizija ustrojava se kao samostalna unutarnja ustrojstvena jedinica te je ustrojstveno i funkcionalno izravno odgovorna odgovornoj osobi institucije. Funkcionalna neovisnost unutarnje revizije ostvaruje se njezinom neovisnošću o drugim ustrojstvenim jedinicama institucije u planiranju rada, obavljanju poslova unutarnje revizije i izvještavanju.
(2) U instituciji gdje je osnovan odbor unutarnja revizija funkcionalno odgovara i odboru.
(3) Na imenovanog unutarnjeg revizora iz članka 24. stavka 1. točke b) ovoga Zakona na odgovarajući se način primjenjuje stavak 1. i 2. ovoga članka.
Neovisnost i ovlasti unutarnjih revizora
Članak 30.
(1) Unutarnji revizori obavljaju isključivo poslove unutarnje revizije te ne mogu biti uključeni u obavljanje izvršnih funkcija institucije.
(2) Unutarnji revizori moraju biti neovisni i objektivni u svom radu i izbjegavati sukob interesa, a za iznošenje činjeničnog stanja ili davanja određenih preporuka ne mogu biti otpušteni ni premješteni na drugo radno mjesto.
(3) Unutarnji revizori pri obavljanju poslova unutarnje revizije imaju potpuno, slobodno i neograničeno pravo pristupa cjelokupnoj dokumentaciji, podacima i informacijama koje su značajne za obavljanje poslova unutarnje revizije bez obzira na pojavni oblik i nositelje podataka na kojima se nalaze te osoblju i materijalnoj imovini.
(4) Ako se tijekom obavljanja poslova unutarnje revizije unutarnji revizori trebaju koristiti dokumentacijom, podacima i informacijama koji su klasificirani odgovarajućim stupnjem tajnosti, moraju uzeti u obzir propise o tajnosti podataka.
(5) Unutarnji revizori dužni su čuvati tajnost podataka i informacija koje su im stavljene na raspolaganje tijekom obavljanja poslova unutarnje revizije, osim ako zakonom nije drukčije propisano.
NAČIN OBAVLJANJA POSLOVA UNUTARNJE REVIZIJE
Okvir za rad unutarnje revizije
Članak 31.
(1) Poslovi unutarnje revizije obavljaju se u skladu s:
a) Međunarodnim okvirom profesionalnog djelovanja i
b) propisima kojima se uređuje unutarnja revizija u javnom sektoru Republike Hrvatske.
(2) Unutarnji revizori korisnika proračuna, osim