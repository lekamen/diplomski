49 06.05.2015 Uredba o unutarnjem ustrojstvu Državnog ureda za obnovu i stambeno zbrinjavanje
VLADA REPUBLIKE HRVATSKE
957
Na temelju članka 63. stavka 2. Zakona o sustavu državne uprave (»Narodne novine«, br. 150/2011 i 12/2013), Vlada Republike Hrvatske je na sjednici održanoj 30. travnja 2015. godine donijela
UREDBU
O UNUTARNJEM USTROJSTVU DRŽAVNOG UREDA ZA OBNOVU I STAMBENO ZBRINJAVANJE
I. OPĆE ODREDBE
Članak 1.
Ovom Uredbom uređuje se unutarnje ustrojstvo Državnog ureda za obnovu i stambeno zbrinjavanje (u daljnjem tekstu: Državni ured), nazivi unutarnjih ustrojstvenih jedinica i njihov djelokrug, način upravljanja tim jedinicama, okvirni broj državnih službenika i namještenika, te druga pitanja od značenja za rad Državnog ureda.
II. UNUTARNJE USTROJSTVO
Članak 2.
Za obavljanje poslova iz djelokruga Državnog ureda, ustrojavaju se sljedeće ustrojstvene jedinice:
1. Kabinet predstojnika Državnog ureda
2. Sektor za programe obnove i stambenog zbrinjavanja
3. Sektor za upravljanje stambenim jedinicama
4. Sektor za upravno-pravne poslove
5. Sektor za međunarodne programe i planiranje
6. Samostalna služba za financije, proračun i računovodstvo
7. Samostalna služba za unutarnju reviziju
8. Glavno tajništvo.
1. KABINET PREDSTOJNIKA DRŽAVNOG UREDA
Članak 3.
U Kabinetu predstojnika Državnog ureda obavljaju se stručni i administrativni poslovi za predstojnika i zamjenika predstojnika, protokolarni poslovi i poslovi javnog informiranja, poslovi u svezi predstavki i pritužbi, poslovi koordinacije, praćenja rada i komuniciranja s radnim tijelima Vlade Republike Hrvatske vezano za sjednice Vlade Republike Hrvatske i Hrvatskoga sabora te s drugim tijelima državne uprave, koordinacije poslova međunarodne suradnje iz djelokruga Državnog ureda, kao i drugi stručni i administrativni poslovi u svezi s realizacijom programa rada i aktivnosti predstojnika i zamjenika predstojnika; surađuje s uredima Vlade Republike Hrvatske, službama, udrugama i nevladinim organizacijama s posebnim naglaskom na institucije koje se bave izbjeglicama, prognanicima, povratnicima te stambenim zbrinjavanjem i obnovom; obavlja poslove u vezi s provedbom Zakona o pravu na pristup informacijama.
2. SEKTOR ZA PROGRAME OBNOVE I STAMBENOG ZBRINJAVANJA
Članak 4.
Sektor za programe obnove i stambenog zbrinjavanja planira, koordinira, provodi i prati programe obnove i stambenog zbrinjavanja; zbrinjavanja izbjeglica, prognanika, povratnika, bivših nositelja stanarskog prava i ostalih korisnika, obavlja stručne poslove koji se odnose na provođenje propisa o obnovi i stambenom zbrinjavanju; programe pomoći Vlade Republike Hrvatske za povratak Hrvata u Bosnu i Hercegovinu dodjelom građevinskog materijala; sukladno posebnim propisima prati programe sanacije, obnove i izgradnje višestambenih objekata; surađuje s domaćim i stranim vladinim i nevladinim institucijama i organizacijama u vezi sa stambenim programima, vodi evidencije suglasnosti i rješenja o pravu na stambeno zbrinjavanje davanjem u najam oštećene obiteljske kuće u državnom vlasništvu i dodjelom građevnog materijala, darovanjem građevinskog zemljišta u državnom vlasništvu i građevnog materijala za izgradnju obiteljske kuće i darovanjem građevnog materijala za popravak, obnovu i nadogradnju obiteljske kuće ili stana, odnosno izgradnju obiteljske kuće na građevinskom zemljištu u vlasništvu podnositelja zahtjeva, rješenja o utvrđenom pravu na obnovu i sklopljenih ugovora iz svoje nadležnosti; poduzima aktivnosti vezane za izgradnju naselja za stambeno zbrinjavanje; priprema i izrađuje ugovore o darovanju građevinskog materijala; poduzima radnje radi upisa zabilježbe zabrane otuđenja; raskida ugovore u slučajevima neizvršavanja obveza koje proizlaze iz potpisanih ugovora o darovanju građevnog materijala; na temelju broja utvrđenih korisnika prava programa obnove i stambenog zbrinjavanja kao i raspoloživih sredstava za njihovu provedbu, inicira pokretanje postupaka javne nabave radova, usluga i roba; usklađuje i koordinira 