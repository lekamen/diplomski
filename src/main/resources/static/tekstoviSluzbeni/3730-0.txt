41 02.05.2016 Pravilnik o znaku proizvođača predmeta od plemenitih kovina
DRŽAVNI ZAVOD ZA MJERITELJSTVO
1079
Na temelju članka 11. stavka 2., članka 15. stavka 6. i članka 17. stavka 2. Zakona o nadzoru predmeta od plemenitih kovina (»Narodne novine«, broj 36/15), ravnatelj Državnog zavoda za mjeriteljstvo donosi
PRAVILNIK
O ZNAKU PROIZVODAČA PREDMETA OD PLEMENITIH KOVINA
I. OPĆA ODREDBA
Članak 1.
(1) Ovim Pravilnikom propisuje se sadržaj, oblik i dimenzije znaka proizvođača kojim proizvođač označuje predmete od plemenitih kovina u skladu s odredbama Zakona o nadzoru predmeta od plemenitih kovina i način vođenja evidencije o znaku proizvođača.
(2) Ovim Pravilnikom propisuje se potrebna oprema i prostor i ostali posebni tehnički uvjeti koje mora ispunjavati proizvođač predmeta od plemenitih kovina.
II. SADRŽAJ, OBLIK I DIMENZIJE ZNAKA PROIZVOĐAČA
Članak 2.
(1) Znak proizvođača izrađuje se u obliku žiga i sadrži broj utisnut unutar jednog od petnaest oblika znakova. Svaki oblik znaka proizvođača označen je rimskim brojem od jedan do petnaest. U određeni oblik znaka unose se brojevi od 01 do 99. Iza brojeva 06; 08; 09; 60; 66; 68; 69; 80; 86; 89; 90; 96; 98 i 99 stavlja se točka. Osnovni oblik znaka proizvođača jest pravokutnik veličine 1,25 mm x 0,8 mm. Ostali oblici znaka proizvođača izvedeni su od osnovnog oblika.
(2) Oblici znaka proizvođača utvrđeni su u Dodatku koji je tiskan uz ovaj Pravilnik i njegov je sastavni dio.
Članak 3.
Na predmet od plemenite kovine može se utisnuti samo jedan znak proizvođača.
III. EVIDENCIJA O ZNAKU PROIZVOĐAČA
Članak 4.
(1) O znaku proizvođača Zavod vodi evidenciju.
(2) Evidencija o znaku proizvođača mora sadržavati sljedeće podatke:
– redni broj znaka proizvođača
– tvrtku trgovačkog društva odnosno tvrtka obrta
– OIB
– adresu
– klasifikacijsku oznaku i datum izdavanja rješenja o znaka proizvođača i
– kontakt podatke.
(3) Evidencija o znaku proizvođača može, uz podatke iz stavka 2. ovoga članka, sadržavati i druge podatke.
IV. OPREMA I PROSTOR
Oprema
Članak 5.
(1) Proizvođač mora imati sljedeću opremu (dalje u tekstu: oprema proizvođača):
1. odgovarajuće probne igle
2. probni kamen
3. odgovarajuće probne kiseline, i to za slitine i čistoću predmeta od plemenitih kovina od kog proizvodi predmete od plemenitih kovina
4. pomoćni pribor (sredstva za čišćenje probnog kamena, bademovo ili laneno ulje za premazivanje probnog kamena i papir za upijanje kiseline),
5. ovjerenu vagu koja ima takva tehnička svojstva koja će osigurati potrebnu točnost mjerenja
6. opremu za označivanje predmeta od plemenitih kovina
7. lupu pomoću koje se oznake i žigovi mogu jasno vidjeti i raspoznati
8. radni zlatarski stol
9. stroj za poliranje sa dodacima za poliranje
10. ultrazvučnu ili odgovarajuću kupelj
11. kliješta, pincete, turpije, kao i odgovarajući pribor za rezanje i
12. sliku državnih žigova.
(2) Proizvođač koji predmete od plemenitih kovina izrađuje kovanjem, osim opreme proizvođača, mora imati:
1. odgovarajuće preše za izradu kovanih predmete
2. kalupe za preše ili odgovarajuće alate i
3. odgovarajući pripadni pribor za preše.
(3) Proizvođač koji predmete od plemenitih kovina izrađuje isključivo kovanjem, osim opreme iz stavka 2. ovoga članka, ne mora imati opremu iz stavka 1. točke 8., 9. i 10. ovoga članka.
Članak 6.
Oprema proizvođača iz članka 5. stavka 1. ovoga Pravilnika (probne igle), ovisno o slitini i čistoći plemenite kovine od koje proizvođač proizvodi predmete od plemenitih kovina moraju:
1. biti izrađene od odgovarajuće slitine plemenite kovine i
2. imati odgovarajući propisani stupanj čistoće s negativnim odmakom do + 0,5/1000.
Članak 7.
(1) Oprema proizvođača mora biti u ispravnom stanju.
(2) Oprema proizvođača označava se serijskim brojem proizvođača opreme i/ili inventarnim brojem proizvođača (dalje u tekstu: oznaka) koji moraju biti vidljivi, čitljivi i neizbrisivi.
(3) Oznaka mora biti utisnuta na opremu i trajno sačuvana, a da se pri tom ne uzrokuje oštećenje opreme ili može biti utisnuta