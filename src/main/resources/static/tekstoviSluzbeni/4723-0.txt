96 21.10.2016 Pravilnik o postupku izvanrednog ispitivanja zakonitih mjerila u uporabi
DRŽAVNI ZAVOD ZA MJERITELJSTVO
2072
Na temelju članka 35. stavka 4. Zakona o mjeriteljstvu (»Narodne novine« broj 74/14) ravnatelj Državnog zavoda za mjeriteljstvo donosi
PRAVILNIK
O POSTUPKU IZVANREDNOG ISPITIVANJA ZAKONITIH MJERILA U UPORABI
I. OPĆE ODREDBE
Članak 1.
Ovim Pravilnikom propisuje se postupak izvanrednog ispitivanja zakonitih mjerila u uporabi, sadržaj i rok čuvanja ispitnog izvješća te troškovi obavljanja izvanrednog ispitivanja.
Članak 2.
(1) Izvanredno ispitivanje zakonitih mjerila u uporabi obavlja ovlašteni mjeritelj Državnog zavoda za mjeriteljstvo (u daljnjem tekstu: ovlašteni mjeritelj).
(2) Izvanredno ispitivanje zakonitih mjerila u uporabi obavlja se na zahtjev nadležnog inspekcijskog tijela u slučaju sumnje u ispravnost zakonitog mjerila.
(3) Izvanredno ispitivanje zakonitih mjerila u uporabi obavlja se na zahtjev vlasnika mjerila nakon pisane predstavke korisnika mjerila koji izražava sumnju u ispravnost zakonitog mjerila.
(4) Vlasnik obračunskog komunalnog mjerila u uporabi temeljem kojeg se utvrđuje cijena toplinske energije, električne energije, vode ili plina je pravna ili fizička osoba koja prodaje toplinsku energiju, električnu energiju, vodu ili plin.
(5) Vlasnik zakonitog mjerila iz stavka 4. ovoga članka dužan je mjerilo s obračunskog mjesta dostaviti do mjesta ispitivanja i pri tome postupati s osobitom pozornošću da ne bi došlo do mehaničkih oštećenja koja mogu utjecati na mjeriteljska svojstva mjerila. O tome se postupanju sastavlja zapisnik o izuzimanju mjerila iz mreže koji potpisuje vlasnik obračunskog komunalnog mjerila i korisnik mjerila. Zapisnik o izuzimanju mjerila iz mreže mora sadržavati očitano stanje zakonitog mjerila prilikom izuzimanja iz mreže i stanje ovjerne oznake (plomba). Zapisnik se prilaže uz zahtjev za izvanredno ispitivanje.
Članak 3.
(1) Izvanredno ispitivanje obavlja se na zakonitim mjerilima u uporabi kojima ovjerna oznaka i/ili zaštitna oznaka nije uništena, promijenjena, uklonjena ili na bilo koji drugi način oštećena, u okviru propisanog ovjernog razdoblja.
(2) Zahtjev za izvanredno ispitivanje ne može se podnijeti ako mjerilo ne ispunjava zahtjeve iz stavka 1. ovoga članka.
II. POSTUPAK IZVANREDNOG ISPITIVANJA ZAKONITIH MJERILA U UPORABI
Članak 4.
(1) Postupak izvanrednog ispitivanja zakonitih mjerila u uporabi opisan je u Dodatku I. koji je tiskan uz ovaj Pravilnik i njegov je sastavni dio.
(2) Postupak ispitivanja mjeriteljskih značajki za pojedina obračunska komunalna mjerila opisan je u Dodatku II. koji je tiskan uz ovaj Pravilnik i njegov je sastavni dio.
III. SADRŽAJ I ROK ČUVANJA ISPITNOG IZVJEŠĆA
Članak 5.
(1) Sadržaj ispitnih izvješća za pojedina mjerila opisan je u Dodatku III. koji je tiskan uz ovaj Pravilnik i njegov je sastavni dio.
(2) Ispitno izvješće čuva se tri godine.
IV. TROŠKOVI OBAVLJANJA IZVANREDNOG ISPITIVANJA
Članak 6.
(1) Iznos i način plaćanja naknade za troškove izvanrednog ispitivanja utvrđen je propisom kojim se utvrđuje visina i način plaćanja naknada za mjeriteljske poslove koje obavlja Državni zavod za mjeriteljstvo.
(2) Naknada iz stavka 1. ovoga članka plaća se po započetom radnom satu.
V. ZAVRŠNA ODREDBA
Članak 7.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-02/12
Urbroj: 558-01/2-16-1
Zagreb, 14. listopada 2016.
Zamjenik ravnatelja mr. sc. Božidar Ljubić, dipl. ing., v. r.
DODATAK I.
POSTUPAK IZVANREDNOG ISPITIVANJA ZAKONITIH MJERILA U UPORABI
Postupak izvanrednog ispitivanja obuhvaća:
1. Podnošenje zahtjeva
2. Vizualni pregled zakonitog mjerila
3. Ispitivanje mjeriteljskih značajki zakonitog mjerila
4. Izdavanje Izvješća o izvanrednom ispitivanju zakonitog mjerila
1. Podnošenje zahtjeva
Zahtjev za izvanredno ispitivanje zakonitih mjerila sadrži:
1. podatke o podnositelju zahtjeva (ime/naziv, adresa, OIB, kontakt osoba),
2. podatke o korisniku mjerila (ime i prezime, mjesto upotrebe