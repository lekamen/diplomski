 postaje proces stalne evolucije. O tome svjedoče iskustva hrvatskih vrtića koji su u Republici Hrvatskoj posljednjih desetak godina predstavljali predvodnike pozitivnih promjena u razvoju kvalitetne odgojno-obrazovne prakse i kurikuluma. Oni potvrđuju da je Nacionalni kurikulum za rani i predškolski odgoj i obrazovanje u hrvatskoj praksi ostvariv te mogu predstavljati inspiraciju i putokaz drugim vrtićima u procesu njegove implementacije.
Rani i predškolski odgoj i obrazovanje te skrb o djeci dio su sustava odgoja i obrazovanja Republike Hrvatske, namijenjenoga djeci u dobi od navršenih šest mjeseci do polaska u osnovnu školu. Godina prije polaska u školu je obvezna godina predškolskog odgoja i obrazovanja za svu djecu u Republici Hrvatskoj (prikaz slikom 1.)
Slika 1. Rani i predškolski odgoj i obrazovanje

1. POLAZIŠTA
Nacionalnoga kurikuluma za rani i predškolski odgoj i obrazovanje
Polazišta Nacionalnoga kurikuluma za rani i predškolski odgoj i obrazovanje su postojeći dokumenti, primjeri dobre odgojno-obrazovne prakse u Republici Hrvatskoj i svijetu te znanstvene studije o dosezima svjetske, a posebice hrvatske teorije i prakse u području institucijskoga ranog i predškolskog odgoja i obrazovanja, zatim kurikuluma ranog odgoja te o dosezima u području inicijalnog obrazovanja i profesionalnog razvoja odgojitelja i drugih stručnih djelatnika vrtića,[2] publicirani u posljednjih dvadesetak godina.
Postojeći dokumenti
Nacionalni kurikulum za rani i predškolski odgoj i obrazovanje polazi od sljedećih dokumenata:
• Programsko usmjerenje odgoja i obrazovanja djece predškolske dobi (1991.)[3]
• Konvencija o pravima djeteta (2001.)[4]
• Nacionalni okvirni kurikulum za predškolski odgoj i obrazovanje te opće obvezno i srednjoškolsko obrazovanje (2011.)[5]
• Smjernice za strategiju obrazovanja, znanosti i tehnologije Republike Hrvatske (2012.)[6]
• Priručnik za samovrednovanje ustanova ranoga i predškolskog odgoja i obrazovanja (2012.).[7]
• Strategija obrazovanja, znanosti i tehnologije (2014.).[8]
Primjeri kvalitetne prakse
Nacionalni kurikulum za rani i predškolski odgoj i obrazovanje također polazi od primjera dobre odgojno-obrazovne prakse vrtića u Republici Hrvatskoj.
Primjeri dobre prakse u određenom broju vrtića u Republici Hrvatskoj, prikazani i opisani u nizu stručnih i znanstvenih publikacija domaćih autora, svjedoče o tome da je Nacionalni kurikulum za rani i predškolski odgoj i obrazovanje u hrvatskoj praksi ostvariv, a kvalitetan temelj njegove implementacije već postavljen. Taj je temelj postavljen sinergijom teoretičara i praktičara ranog i predškolskog odgoja Republike Hrvatske, u procesu višegodišnjega zajedničkog istraživanja i razvoja odgojno-obrazovne prakse i kurikuluma vrtića, uglavnom participacijskim akcijskim istraživanjima.
Iskustva vrtića koji su u Republici Hrvatskoj posljednjih petnaestak godina predstavljali »lučonoše« kvalitetne odgojno-obrazovne prakse i čije kurikulume već obilježavaju humanističke, sukonstruktivističke i integrirane značajke, mogu predstavljati putokaz razvoja i pružiti vrijednu pomoć drugim ustanovama u procesu implementacije Nacionalnoga kurikuluma za rani i predškolski odgoj i obrazovanje.
U tom procesu može pomoći i djelovanje Centra za istraživanje djetinjstva pri Učiteljskome fakultetu Sveučilišta u Rijeci, koji sustavno okuplja zainteresirane čimbenike iz područja ranog i predškolskog odgoja i obrazovanja i potiče razmjenu primjera kvalitetne odgojno-obrazovne prakse i kurikuluma. S tim ciljem Centar funkcionira kao svojevrsni poligon za razvoj »zajednice teorijskog i praktičnog rada« i omogućuje trajni pristup praktičara akademskoj zajednici.
Znanstvene studije
• iz područja ranog i predškolskog odgoja i obrazovanja, kurikuluma ranog odgoja te inicijalnog obrazovanja i profesionalnog razvoja odgojitelja
Nacionalni kurikulum za rani i predškolski odgoj i obrazovanje prihvaća postignuća hrvatske i svjetske teorije i prakse u području institucijskoga ranog i predškolskog odgoja