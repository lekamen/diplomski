129 27.11.2015 Odluka o postupku odobravanja metodologije za određivanje stupnja rizičnosti kreditnih institucija pri izračunu premija za osigurane depozite
HRVATSKA NARODNA BANKA
2453
Na temelju članka 29. stavka 2. a u vezi s člankom 21. stavka 12. Zakona o osiguranju depozita (»Narodne novine«, br. 82/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donosi
ODLUKU
O POSTUPKU ODOBRAVANJA METODOLOGIJE ZA ODREĐIVANJE STUPNJA RIZIČNOSTI KREDITNIH INSTITUCIJA PRI IZRAČUNU PREMIJA ZA OSIGURANE DEPOZITE
1. OPĆE ODREDBE
Predmet Odluke
Članak 1.
Ovom Odlukom pobliže se uređuje:
1) postupak odlučivanja o zahtjevu Državne agencije za osiguranje štednih uloga i sanaciju banaka za izdavanje odobrenja za korištenje metodologije za izračun stupnja rizičnosti pojedine kreditne institucije,
2) kriteriji koji moraju biti zadovoljeni da bi metodologija bila odobrena,
3) rokovi odlučivanja o zahtjevu,
4) dokumentacija na temelju koje se odlučuje i koju je potrebno priložiti uz zahtjev,
5) dinamika ažuriranja metodologije,
6) dobivanje odobrenja na ažuriranu i izmijenjenu metodologiju, te
7) izvještavanje prema Hrvatskoj narodnoj banci.
Pojmovi
Članak 2.
Pojedini pojmovi koji se upotrebljavaju u ovoj Odluci imaju sljedeće značenje:
1) Agencija je Državna agencija za osiguranje štednih uloga i sanaciju banaka.
2) Premija za osigurane depozite (C) je premija koju je kreditna institucija dužna plaćati za osigurane depozite a koja se temelji na iznosu osiguranih depozita i stupnju rizičnosti pojedine kreditne institucije.
3) Premijska osnovica (CD) je prosječan iznos osiguranih depozita kreditne institucije za prethodno tromjesečje, a koji se izračunava kao prosjek zadnjeg dana svakog mjeseca u tromjesečju.
4) Premijska stopa (CR) iznosi 0,08% za svako tromjesečje, odnosno 0,32% godišnje osim ako drugačije odredi Agencija sukladno članku 14. Zakona o osiguranju depozita.
5) Pojedinačni pokazatelj rizika (IRS) je primarna mjera rizika u pojedinoj kategoriji rizika kreditne institucije transformirana iz originalnih vrijednosti pokazatelja rizika (A) prema graničnim vrijednostima koje osiguravaju njegov raspon od 0 do 100.
6) Zbirna ocjena rizika za kreditnu instituciju (ARS) je zbroj svih ocjena rizika pojedinačnih pokazatelja rizika prilagođenih za odgovarajuće pondere.
7) Stupanj rizičnosti (ARW) je mjera rizika pojedine kreditne institucije ocijenjena funkcijskom transformacijom zbirne ocjene rizika za pojedinu kreditnu instituciju, prilagođena za ciklički faktor.
8) Kategorije rizika (z) za koje se identificiraju pojedinačni pokazatelji rizika su: kapital, likvidnost i izvori financiranja, kvaliteta imovine, poslovni model i upravljanje, mogući gubici za Agenciju.
9) Ciklički faktor (μ) je koeficijent koji prilagođava iznos ukupnih premija svih kreditnih institucija za referentnu godinu na način da smanjuje ili povećava stupanj rizičnosti kreditne institucije, uzimajući u obzir fazu poslovnog ciklusa te utjecaj procikličkih kretanja na visinu opterećenja za članice sustava osiguranja depozita.
10) Referentna godina je razdoblje primjene izračuna stupanj rizičnosti kreditne institucije, koje je primjenom metodologije a prema podacima Hrvatske narodne banke izračunala Agencija, a koje traje 12 mjeseci.
Premija za osiguranje depozita
Članak 3.
(1) Premiju za osiguranje depozita za svaku kreditnu instituciju izračunava Agencija svakog tromjesečja kao umnožak premijske osnovice (CD), premijske stope (CR) i stupnja rizičnosti kreditne institucije (ARW).
(2) U izračun stupnja rizičnosti kreditne institucije Agencija će uključiti i ciklički faktor koji mora biti jednak za sve kreditne institucije u referentnoj godini.
(3) Metodologiju za izračun stupnja rizičnosti kreditne institucije izrađuje Agencija temeljem kriterija propisanih ovom Odlukom.
2. KRITERIJI KOJE METODOLOGIJA MORA ZADOVOLJITI
Metodologija za izračun stupnja rizičnosti kreditne institucije