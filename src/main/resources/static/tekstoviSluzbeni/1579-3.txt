 prihvatljivi Korisnici, prihvatljiva područja sufinanciranja za koja se dodjeljuju sredstva, visina sredstava koja se mogu dodijeliti pojedinom Korisniku, kriteriji po kojima se sredstva dodjeljuju te dokumentacija koju podnosi potencijalni Korisnik prilikom prijave na Poziv.
(5) Uz Zahtjev Korisnik je obvezan priložiti Ugovor o EU projektu i financijski plan povlačenja sredstava te ostalu dokumentaciju navedenu u Pozivu.
Članak 13.
(1) Po objavi Poziva, Korisnik podnosi Zahtjev.
(2) Minimalna vrijednost Zahtjeva po pojedinačnom EU projektu ne smije biti niža od 75.000,00 kuna.
(3) Maksimalna vrijednost Zahtjeva po pojedinačnom EU projektu može iznositi 7.500.000,00 kuna.
Članak 14.
(1) Obradu Zahtjeva obavljaju stručne službe Ministarstva.
(2) Zahtjevi se obrađuju prema redoslijedu zaprimanja potpune dokumentacije.
(3) Obrada Zahtjeva provodi se u roku 30 dana od dana podnošenja Zahtjeva.
(4) U iznimnim i opravdanim slučajevima kada je potrebno uključivanje drugih institucija i neovisnih stručnjaka izvan Ministarstva, rok za obradu Zahtjeva može trajati i dulje od roka utvrđenog u stavku 3. ovog članka, a najviše 90 dana.
(5) Na temelju provedene obrade Zahtjeva, ministar na prijedlog stručne službe u roku 10 dana od podnošenja prijedloga stručne službe donosi Odluku o odobravanju sredstava za sufinanciranje provedbe EU projekta.
(6) Korisnicima čiji Zahtjevi ne ispunjavaju uvjete za dodjelu sredstava Fonda bit će dostavljena obavijest.
(7) Ministarstvo obavještava Korisnika o donesenoj odluci iz stavka 5. ovoga članka u roku pet dana od dana njenog donošenja.
(8) Odluka o odobravanju sredstava Fonda iz stavka 5. ovoga članka temelj je za sklapanje ugovora o dodjeli sredstava Fonda (u nastavku teksta: Ugovor) koji sklapaju Ministarstvo i Korisnik.
(9) Ugovor se sklapa u roku 15 dana od donošenja Odluke o odobravanju sredstava za sufinanciranje provedbe EU projekta.
(10) Prije potpisivanja Ugovora Korisnik je dužan dostaviti zadužnicu u visini vrijednosti Zahtjeva kao jamstvo za uredno izvršenje ugovornih obveza.
(11) Zaprimljeni Zahtjevi za koje se nakon obrade utvrdi da udovoljavaju uvjetima Fonda, a kojima zbog nedostatka sredstava u tekućem Pozivu nije moguće dodijeliti bespovratna sredstva Fonda, prenose se prema slijedu zaprimanja u sljedeći Poziv kada isti bude raspisan.
Članak 15.
Ministarstvo će sredstva Fonda dodijeljena Ugovorom staviti na raspolaganje Korisniku na temelju ovjerenih troškova od strane relevantnog tijela u sustavu upravljanja i kontrole korištenja EU fondova u Republici Hrvatskoj nadležnog za kontrolu prihvatljivosti izdataka u okviru Ugovora o EU projektu.
Članak 16.
U slučaju nenamjenskog korištenja sredstava Fonda, Korisnik je dužan iznos nenamjenski utrošenih sredstava vratiti Ministarstvu zajedno s pripadajućom zakonskom zateznom kamatom koja teče od dana uplate sredstava do dana vraćanja sredstava na račun Ministarstva.
Članak 17.
Korisnik sredstava Fonda dodijeljenih Ugovorom dužan je bez odgađanja izvijestiti Ministarstvo:
– o svim mogućim odstupanjima od ugovorenog projekta
– o promjeni zakonskog zastupnika
– o drugim pitanjima utvrđenim Ugovorom.
Članak 18.
Ministarstvo može otkazati ili obustaviti plaćanje ugovorenih sredstava Korisniku te zahtijevati vraćanje sredstava ako Korisnik odstupa od preuzetih ugovorenih obveza.
VIII. KONTROLA I NADZOR NAD KORIŠTENJEM SREDSTAVA FONDA
Članak 19.
Ministarstvo prati i kontrolira namjensko korištenje sredstava Fonda dodijeljenih Korisniku Ugovorom.
IX. PRIJELAZNE I ZAVRŠNE ODREDBE
Članak 20.
Ovaj Pravilnik stupa na snagu osmog dana od dana objave u »Narodnim novinama«.
Klasa: 402-07/15-02/2
Urbroj: 538-05-1/0124-15-1
Zagreb, 16. srpnja 2015.
Potpredsjednik Vlade Republike Hrvatske i ministar regionalnoga razvoja i fondova Europske unije prof. dr. sc. Branko Grčić, v. r.
