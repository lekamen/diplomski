44 22.04.2015 Odluka Agencije za elektroničke medije, klasa: 612-12/15-02/0007, urbroj: 567-02/01-15-03 od 9. travnja 2015.
AGENCIJA ZA ELEKTRONIČKE MEDIJE
895
Vijeće za elektroničke medije, u sastavu Mirjana Rakić, predsjednica Vijeća, Damir Hajduk, zamjenik predsjednice Vijeća te Suzana Kunac, Alemka Lisinski, Gordana Simonović i Robert Tomljenović, članovi Vijeća, na temelju odredbe članka 73. stavka 7. i 8. Zakona o elektroničkim medijima (»Narodne novine«, broj 153/09, 84/11, 94/13 i 136/13), nakon provedenog postupka nadmetanja sukladno Obavijesti o namjeri davanja koncesija za obavljanje djelatnosti pružanja medijskih usluga televizije i radija br. 1/15, klasa: 612-12/15-02/0001, urbroj: 567-06-15-01, »Narodne novine« broj 13/15 i utvrđivanja uvjeta za davanje koncesije, na 19-15 sjednici održanoj 9. travnja 2015., donijelo je
ODLUKU
I. Nakon provedenog postupka nadmetanja sukladno Obavijesti o namjeri davanja koncesija za obavljanje djelatnosti pružanja medijskih usluga televizije i radija br. 1/15 za područje dijela grada Osijeka (L-OS), 107,8 MHz, objavljene temeljem Odluke Vijeća za elektroničke medije od 29. siječnja 2015., kao najpovoljniji ponuditelj odabran je Elektrotehnički fakultet Sveučilišta u Osijeku, Kneza Trpimira 2b, Osijek, OIB: 95494259952 te mu se daje koncesija za obavljanje djelatnosti pružanja medijske usluge neprofitnog radija na predmetnom području.
II. Vrijeme trajanja koncesije je 10 (deset) godina.
III. Visina godišnje naknade za koncesiju sastoji se od fiksnog i varijabilnog dijela. Fiksni dio godišnje naknade za koncesiju plaća se na svakih 50.000 stanovnika u iznosu od 500,00 kuna. Varijabilni dio godišnje naknade za koncesiju plaća se u iznosu od 0,15% od ukupnoga godišnjeg bruto prihoda koje je u prethodnoj godini ostvario ponuditelj. Varijabilni dio godišnje naknade za koncesiju ponuditelj plaća na iznos ostvarenog ukupnog godišnjeg bruto prihoda od obavljanja djelatnosti pružanja medijskih usluga televizije iznad 5.000.000,00 kuna. Minimalni iznos godišnje naknade za koncesiju iznosi 500,00 kuna.
IV. Odabrani ponuditelj je obvezan u roku od 60 (šezdeset) dana od dana objave ove Odluke u »Narodnim novinama« uputiti Hrvatskoj regulatornoj agenciji za mrežne djelatnosti (HAKOM) zahtjev za obavljanje tehničkog pregleda radi utvrđivanja prostornih i tehničkih uvjeta. Ako odabrani ponuditelj u tom roku ne podnese zahtjev Hrvatskoj regulatornoj agenciji za mrežne djelatnosti, smatrat će se da je odustao od koncesije.
V. Sukladno članku 22. stavku 5. Pravilnika o sadržaju i postupku obavijesti o namjeri davanja koncesija za obavljanje djelatnosti pružanja medijskih usluga televizije i radija (»Narodne novine«, broj 131/13) Hrvatska regulatorna agencija za mrežne djelatnosti dužna je obaviti tehnički pregled u roku od 30 (trideset) dana od dana dostavljenog zahtjeva iz točke IV., a ako to nije u mogućnosti, dužna je pisano obavijestiti Vijeće.
VI. Rok za sklapanje ugovora o koncesiji je 120 (sto dvadeset) dana od dana objave ove Odluke u »Narodnim novinama«. Ako odabrani ponuditelj u tom roku ne sklopi ugovor o koncesiji Vijeće će poništiti odluku o davanju koncesije, a odabrani ponuditelj nema pravo na naknadu štete. Ostvarivanje koncesije, odnosno pravo obavljanja djelatnosti radija na temelju provedenog postupka nadmetanja odabrani ponuditelj stječe na temelju ove Odluke i sklopljenog ugovora o koncesiji.
VII. Ova Odluka objavljuje se u »Narodnim novinama«.
Obrazloženje
Vijeće za elektroničke medije na 7-15 sjednici održanoj 29. siječnja 2015. godine donijelo je Odluku o objavi Obavijesti o namjeri davanja koncesija za obavljanje djelatnosti pružanja medijskih usluga televizije i radija br. 1/15 (dalje: Obavijest). Prije objave Obavijesti izvršena je procjena vrijednosti koncesije te je izrađena studija opravdanosti davanja koncesije kojom je utvrđeno postojanje javnog interesa i gospodarska opravdanost davanja koncesije za obavljanje djelatnosti pružanja medijske usluge radija na području