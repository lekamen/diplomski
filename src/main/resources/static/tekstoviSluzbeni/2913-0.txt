10 29.01.2016 Odluka Agencije za elektroničke medije klasa: UP/I-612-12/16-05/0001, urbroj: 567-06-16-01 od 25. siječnja 2016.
AGENCIJA ZA ELEKTRONIČKE MEDIJE
262
Vijeće za elektroničke medije u sastavu Mirjana Rakić, predsjednica Vijeća, Damir Hajduk, zamjenik predsjednice Vijeća te Suzana Kunac, Vesna Roller i Robert Tomljenović, kao članovi Vijeća, u postupku nadzora nad radom nakladnika televizije – Z1 TELEVIZIJA d.o.o., Zagreb, na temelju odredbe članka 76. stavka 1. točke 5. Zakona o elektroničkim medijima (»Narodne novine« broj 153/09, 84/11, 94/13 i 136/13) na 3-16 sjednici održanoj 22. siječnja 2016., donijelo je sljedeću
ODLUKU
I. Privremeno, na rok od tri (3) dana, oduzima se koncesija za obavljanje djelatnosti pružanja medijske usluge televizije na području digitalne regije d44-46 – grada Zagreba, Velike Gorice, Svete Nedelje, Stupnika, dijela Samobora, Jastrebarskog, Klinča Sela, Krašića, Pisarovine, Karlovca, Lasinje, Ozlja, Žakanja, Draganića, Netretića, Duge Rese, Generalskog Stola, Barilovića, Krnjaka i dijela općina Vojnić i Bosiljevo, nakladniku televizije – trgovačkom društvu Z1 TELEVIZIJA d.o.o., sa sjedištem u Zagrebu, Ljudevita Posavskog 48, OIB: 93559902375.
II. Nakladnik televizije – trgovačko društvo Z1 TELEVIZIJA d.o.o. dužan je prestati s emitiranjem televizijskog programa 26. siječnja 2016. u 00.00 sati te televizijski program ne smije emitirati do 28. siječnja 2016. u 23:59:59 sati.
III. Ova odluka stupa na snagu danom donošenja i objavit će se u »Narodnim novinama«.
Obrazloženje
Na temelju članka 73. stavka 7. i 8. Zakona o elektroničkim medijima (dalje: ZEM), Vijeće za elektroničke medije (dalje: Vijeće) na 58-11 sjednici održanoj 15. lipnja 2011., a temeljem provedenog Javnog natječaja broj 05/11 za davanje koncesija za obavljanje djelatnosti pružanja medijske usluge televizije i radija (»Narodne novine«, broj 44/11) i provedenoga postupka utvrđivanja postojanja uvjeta za davanje koncesije donijelo je Odluku o davanju koncesije za obavljanje djelatnosti pružanja medijske usluge televizije na području digitalne regije d44-46 trgovačkom društvu Z1 TELEVIZIJA d.o.o. Zagreb (dalje: nakladnik). Koncesija je dana na rok od 13 godina.
Po donošenju odluke nakladnik je obavio tehnički pregled te su sukladno odredbama ZEM-a, Agencija za elektroničke medije (dalje: Agencija), Hrvatska regulatorna agencija za mrežne djelatnosti (HAKOM) te nakladnik sklopili Ugovor o koncesiji za obavljanje djelatnosti televizije na području digitalne regije d44-46.
Vijeće sukladno članku 69. stavku 1. točki 12. ZEM-a osigurava nadzor nad provedbom odredbi o programskim načelima i obvezama utvrđenim ZEM-om i posebnim zakonom te sukladno citiranom članku i stavku točki 16. razmatra pritužbe građana na postupanje pružatelja medijskih usluga u provedbi zakona te poduzima mjere sukladno Zakonu.
Vijeće provodi i postupak nadzora nad sadržajem kojeg emitiraju nakladnici televizije i u tom je postupku vlastitim opažanjem te po prijavama građana utvrđeno da je nakladnik televizije Z1 televizija d.o.o. 19. siječnja 2016. godine u vremenu od 20:59:23-22:00:38 emitirao program pod naslovom Markov trg.
Vijeće je 20. siječnja 2016. zatražilo od nakladnika televizije Z1 da do petka 22. siječnja u 12.00 sati dostavi očitovanje koje se odnosi na predmetni program, s obzirom na to da je nadzorom i analizom programa utvrđeno moguće kršenje Zakona o elektroničkim medijima (»Narodne novine« 153/09, 84/11, 94/13 i 136/13, dalje ZEM).
Nakladnik je svoje očitovanje dostavio u roku, u kojem je naveo da je emisija Markov trg emitirana uživo, kao vanjska produkcija, stoga nakladnik nije mogao utjecati na izjave urednika i voditelja iste. Dalje, u očitovanju se navodi da je nakladnik ukinuo predviđenu reprizu emisije, objavio više puta ispriku Z1 televizije te da je pokrenuo postupak o prekidu ugovora o emitiranju emisije »Markov trg«.
Vijeće je o predmetu provelo raspravu i donijelo odluku na svojoj sjednici broj 03-2016 od 22. siječnja 2016.