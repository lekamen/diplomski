75 17.08.2016 Odluka Ustavnog suda Republike Hrvatske broj: U-III-7108/2014 od 30. lipnja 2016.
USTAVNI SUD REPUBLIKE HRVATSKE
1764
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Ingrid Antičević Marinović, predsjednica Vijeća, te suci Mato Arlović, Snježana Bagić, Davorin Mlakar, Rajko Mlinarić i Miroslav Šumanović, članovi Vijeća, u postupku koji je ustavnom tužbom pokrenula Dinka Lovrić Dobroslavić iz Dubrovnika, koju zastupa Nebojša Krce-Ivančić, odvjetnik u Odvjetničkom društvu Krce i partneri iz Dubrovnika, na sjednici održanoj 30. lipnja 2016. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnijela je Dinka Lovrić Dobroslavić iz Dubrovnika (u daljnjem tekstu: podnositeljica), koju zastupa Nebojša Krce-Ivančić, odvjetnik u Odvjetničkom društvu Krce i partneri iz Dubrovnika.
Ustavna tužba podnesena je protiv presude Upravnog suda u Splitu broj: 8 UsI-854/13-9 od 17. rujna 2014. (u daljnjem tekstu: osporena presuda).
2. Osporenom presudom odbijena je podnositeljičina tužba kojom je tražila poništenje rješenja Ministarstva financija Republike Hrvatske, Samostalnog sektora za drugostupanjski upravni postupak klasa: UP/II-415-01/12-01/1, urbroj: 513-04/13-2 od 24. siječnja 2013. (u daljnjem tekstu: drugostupanjsko rješenje), kojim je odbijena njezina žalba izjavljena protiv rješenja Ministarstva financija Republike Hrvatske, Porezne uprave, Područnog ureda Dubrovnik klasa: UP/I-415-07/12-001/5, urbroj: 513-07-19-12-1 od 10. rujna 2012. (u daljnjem tekstu: prvostupanjsko rješenje).
Prvostupanjskim rješenjem podnositeljica je, kao porezni jamac za porezne obveze trgovačkog društva Pronto servis d.o.o. Dubrovnik, koje je u vlasništvu njezinog supruga Damira Dobroslavića, obvezana na plaćanje poreznog duga u iznosu od 403.000,00 kuna.
3. Podnositeljica je u ustavnoj tužbi istaknula povrede ustavnih prava zajamčenih Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
4. Za potrebe ustavnosudskog postupka, na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), pribavljen je spis Upravnog suda u Splitu broj: 8 UsI-854/13.
II. ČINJENICE I OKOLNOSTI SLUČAJA
5. Uvidom u spis Upravnog suda u Splitu broj: 8 UsI-854/13 utvrđeno je sljedeće.
6. Prvostupanjskim rješenjem (točka I. izreke) utvrđeno je da je Damir Dobroslavić, kao osnivač i direktor trgovačkog društva Pronto servis d.o.o. Dubrovnik odgovoran zbog zlouporabe prava, kao porezni jamac, za neplaćene porezne obveze društva, koje je 10. rujna 2012. imalo ukupno evidentirani porezni dug u iznosu od 1.060.682,40 kuna (glavnica 729.186,33 kune i kamate 331.296,07 kuna), od čega je iznos od 575.110,61 kunu (glavnica 406.521,76 kuna i kamate 168.588,85 kuna) po osnovi duga za porez na dodanu vrijednost. Nadalje je utvrđeno (točka II. izreke) da podnositeljica, kao porezni jamac, za navedeni porezni dug odgovara u iznosu od 403.000,00 kuna. Naloženo joj je da navedeni iznos uplati u korist računa poreza na dodanu vrijednost (točka III. izreke), te je određeno da će se, u slučaju da ne postupi po nalogu, naplata provesti prisilnim putem (točka IV. izreke).
U provedenom postupku utvrđeno je:
– da je trgovačko društvo Pronto servis d.o.o., zastupano po direktoru i zakonskom zastupniku Damiru Dobroslaviću, na temelju Ugovora o kupoprodaji od 28. rujna 2007. kupilo dvije nekretnine i to: stan u Dubrovniku, Srednji Kono 9, površine 48 m2, čest. zgr. 331, zk.ul. 1031 k.o. Dubrovnik, s kojim je povezan suvlasnički dio cjeline građevinske parcele koju čini čest. zgr. 331 i čest. zem. 567, te stan u Dubrovniku, Srednji Kono 9, površine 17 m2, na drugom katu čest. zgr. 331, zk.ul. 1031 k.o. Dubrovnik, povezan sa