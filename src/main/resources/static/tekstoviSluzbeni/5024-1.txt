 podzakonskim aktima (stavak 1.), dok je odredbom članka 35. Zakona o vlasništvu i drugim stvarnim pravima na općenit način definirano da se na pravo vlasništva jedinica lokalne samouprave na odgovarajući način primjenjuju pravila o vlasništvu Republike Hrvatske, ako nije što drugo određeno zakonom, niti proizlazi iz naravi tih osoba (stavak 8.).
Slijedom izloženog, a imajući u vidu sadržaj predmetnog Pravilnika, proizlazi da odredbe citiranih propisa ne mogu biti valjani pravni temelj za donošenje Pravilnika, jer su iste načelne naravi te daju generalno ovlaštenje predstavničkom tijelu za donošenje općih akata, ali samo onih kojima se uređuju pitanja iz samoupravnog djelokruga jedinice lokalne samouprave odnosno koji su mu stavljeni u djelokrug zakonom ili podzakonskim aktima.
Stoga, a upravo s obzirom na materiju koju Pravilnik regulira, ovaj Sud nalazi da je za ocjenu zakonitosti istog mjerodavan Zakon o elektroničkim komunikacijama (»Narodne novine«, broj 73/08., 90/11., 133/12., 80/13. i 71/14. – dalje u tekstu: ZEK), kojim se uređuje područje elektroničkih komunikacija, i to, pored ostalog, korištenje elektroničkih komunikacijskih mreža i pružanje elektroničkih komunikacijskih usluga, te zaštita prava korisnika usluga, gradnja, postavljanje, održavanje i korištenje elektroničke komunikacijske infrastrukture i povezane opreme.
Odredbom članka 12. stavka 1. točke 1. ZEK-a propisano je da je u nadležnosti Hrvatske regulatorne agencije za mrežne djelatnosti donošenje propisa za provedbu ovoga Zakona, koji su u nadležnosti Agencije u skladu s odredbama ovoga Zakona.
Prema pak odredbi članka 29. stavka 1. ZEK-a, za pravo puta na općem dobru i na nekretninama iz članka 27. stavka 1. ovoga Zakona (na općem dobru, na nekretninama u vlasništvu Republike Hrvatske i jedinica lokalne i područne (regionalne) samouprave te na nekretninama u vlasništvu drugih pravnih i fizičkih osoba) plaća se naknada na temelju izdane potvrde o pravu puta iz članka 28. ovoga Zakona, a izračun i visina naknade te način plaćanja naknade propisuju se pravilnikom koji donosi Vijeće Agencije, pri čemu visina naknade mora predstavljati pravičan razmjer između prava vlasnika nekretnina i interesa operatora elektroničkih komunikacijskih usluga te javnog interesa za razvoj tržišta elektroničkih komunikacija.
Dakle, iz rečenog proizlazi da je, temeljem izričite zakonske odredbe, za donošenje pravilnika kojim se određuje izračun i visina te način plaćanja naknade za korištenje nekretnina u vlasništvu jedinica lokalne samouprave na temelju prava puta ovlašteno isključivo Vijeće Hrvatske regulatorne agencije za mrežne djelatnosti, a koje je i donijelo takav podzakonski akt, konkretno Pravilnik o potvrdi i naknadi za pravo puta (»Narodne novine«, broj 152/11. i 151/14.), pozivom na odredbu članka 12. stavka 1. točke 1. i članka 29. ZEK-a.
Odredbom članka 6. stavka 1. citiranog Pravilnika o potvrdi i naknadi za pravo puta propisano je da se naknada za korištenje općeg dobra i nekretnina u vlasništvu Republike Hrvatske i jedinica lokalne i područne (regionalne) samouprave te nekretnina u vlasništvu drugih pravnih i fizičkih osoba plaća godišnje, po četvornom metru zemljišta, jednoznačno na cijelom području Republike Hrvatske za pojedine vrste nekretnina. U smislu stavka 2. točke e) citirane podzakonske odredbe, vrste nekretnina (zemljišta) iz stavka 1. ovog članka, koje se određuju prema načinu uporabe katastarske čestice odnosno njezinih dijelova, su, među inim, izgrađeno zemljište, dvorište, park, tržnica, sajmište, groblje, uređena plaža, marina, nasip, usjek, deponija, ulica, trg, cesta, put, autocesta i željeznička pruga.
Slijedom izloženog, razvidno je da Općinsko vijeće Općine Dugopolje nema temelja u zakonu (niti u podzakonskom aktu) propisivati posebnu naknadu za polaganje i održavanje DTK-e na općinskom području, a što posljedično znači da je predmetni Pravilnik nesuglasan zakonu, radi čega je isti valjalo ukinuti.
Trebalo je stoga, temeljem odredbe članka