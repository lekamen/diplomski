 i/ili nije prihvatljiva za odobrenje, uvažavajući odredbe ovoga Pravilnika kao i odredbe posebnih propisa koji uređuju postupak javne nabave, korisniku se dostavlja obavijest iz stavka 1. ovoga članka ili odluka o odbijanju uzimajući u obzir odobrenu odnosno neodobrenu dokumentaciju iz provedenog postupka javne nabave.
POGLAVLJE III. PRIJAVA PROMJENA PODATAKA O KORISNIKU, PROMJENA ZAHTJEVA ZA POTPORU I ODUSTAJANJE
Članak 20.
(1) Promjene podataka o korisniku podrazumijevaju promjene podataka koji se vode u Evidenciji korisnika.
(2) Promjene iz stavka 1. ovoga članka korisnik podnosi putem AGRONET-a sukladno uputi za upis u Evidenciju korisnika kojeg korisnik može preuzeti sa službene mrežne stranice Agencije za plaćanja (www.apprrr.hr).
(3) Korisnik mora obavijestiti Agenciju za plaćanja o promjenama navedenim u stavku 1. ovoga članka nakon pojave događaja koji ih je izazvao.
(4) Po odobrenju/odbijanju zahtjeva za promjenu podataka u Evidenciji korisnika, Agencija za plaćanja će korisniku poslati putem elektronske pošte obavijest da su promjene izvršene/nisu izvršene.
Članak 21.
(1) U slučaju da korisnik želi odustati od dodjele sredstava iz EPFRR-a dužan je poslati zahtjev za odustajanje.
(2) Ukoliko korisnik podnese zahtjev za odustajanje tijekom administrativne kontrole zahtjeva za potporu odnosno prije donošenja odluke o prihvatljivosti, Agencija za plaćanja će prekinuti sve aktivnosti nad zahtjevom za potporu te će korisniku izdati potvrdu o odustajanju.
(3) Ukoliko korisnik podnese zahtjev za odustajanje nakon donošenja odluke o prihvatljivosti i sklapanja ugovora o financiranju a prije podnošenja zahtjeva za isplatu predujma/prvog zahtjeva za isplatu, Agencija za plaćanja će korisniku izdati odluku o poništenju te raskinuti ugovor o financiranju.
(4) U slučaju da je Agencija za plaćanja donijela korisniku odluku o prihvatljivosti, a korisnik nije propisanom roku vratio potpisani ugovor o financiranju, Agencija za plaćanja će donijeti odluku o poništenju.
(5) Ukoliko je korisniku izdana odluka o prihvatljivosti i sklopljen ugovor o financiranju, a nakon toga mu izdana odluka o odbijanju nakon provedbe procesa nabave, Agencija za plaćanja će izdati odluku o poništenju i izjavu o raskidu ugovora.
(6) Agencija za plaćanja će izdati odluku o poništenju u sljedećim slučajevima:
a) kada korisnik prekrši odredbe ovoga Pravilnika ili natječaja i/ili
b) ako korisnik ne dostavi zahtjev za isplatu/zahtjev za isplatu predujma u za to predviđenom roku.
POGLAVLJE IV. ZAHTJEV ZA ISPLATU, POSTUPAK OBRADE I DONOŠENJE ODLUKE
Članak 22.
(1) Potpora se korisniku isplaćuje temeljem zahtjeva za isplatu i/ili zahtjeva za isplatu predujma.
(2) Korisnik može podnijeti zahtjev za isplatu jednokratno ili u najviše 6 rata. Maksimalni iznos prve rate iznosi do 50 posto odobrenih sredstava javne potpore.
(3) Korisnik može putem zahtjeva za isplatu predujma tražiti predujam za ulaganje i to do 50 posto odobrenih sredstava javne potpore. Ako nema mogućnosti plaćanja predujma, isplata se može vršiti u ratama. Plaćanje predujma ne isključuje plaćanje u ratama, a maksimalan broj isplata u ratama kod plaćanja predujma iznosi maksimalno pet rata.
(4) Zahtjev za isplatu/zahtjev za isplatu predujma korisnik može podnijeti nakon što zaprimi Obavijest od Agencije za plaćanja.
(5) Uvjet za isplatu predujma jest dostava bankarske garancije ili istovjetne vrste jamstva plative »na prvi poziv« i »bez prigovora« ili zadužnice u stopostotnoj vrijednosti iznosa predujma. Bankarska garancija ili zadužnica mora vrijediti od trenutka podnošenja zahtjeva za isplatu predujma do isteka šest mjeseci nakon krajnjeg roka za podnošenje zahtjeva za isplatu.
(6) Isplaćeni predujam iz stavka 3. ovoga članka opravdava se plaćenim računima za ulaganja za koja je sklopljen ugovor o financiranju pri podnošenju zahtjeva za isplatu.
(7) Garancija/zadužnica iz stavka 5. ovoga članka vraća se korisniku sukladno stavku 6. ovoga članka temeljem Odluke o jamstvu ako korisnik dokaže