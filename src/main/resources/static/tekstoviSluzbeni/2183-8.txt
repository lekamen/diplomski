 kontrole dostaviti nadležnom tijelu u roku 30 dana od isteka tekuće godine.
(4) U slučaju uočenih neočekivanih štetnih utjecaja na okoliš odlagatelj zatvorenog odlagališta dužan je bez odgode obavijestiti nadležno tijelo koje mu je izdalo dozvolu i nadležnu inspekciju kako bi se na vrijeme poduzele korektivne mjere.
(5) Odlagatelj zatvorenog odlagališta dužan je u vremenskom razdoblju utvrđenom u dozvoli iz članka 18. ovoga Pravilnika osigurati:
– održavanje i zaštitu zatvorenog odlagališta,
– redovite preglede stanja tijela odlagališta,
– obavljanje kontrole iz Priloga IV. ovoga Pravilnika i nadzora odlagališta,
– izradu godišnjeg izvješća o stanju odlagališta i provedbi propisanih mjera.
V. IZVJEŠĆIVANJE PREMA EUROPSKOJ KOMISIJI
Članak 22.
Izvješće o provedbi Direktive 1999/31/EZ izrađuje Agencija u suradnji sa Ministarstvom i Fondom za zaštitu okoliša i energetsku učinkovitost do 31. prosinca svake godine za razdoblje do 31. prosinca 2020. godine.
VI. PRIJELAZNE I ZAVRŠNE ODREDBE
Članak 23.
(1) Sva postojeća odlagališta otpada u Republici Hrvatskoj moraju ispuniti zahtjeve ovog Pravilnika do 31. prosinca 2018. godine, uz iznimku zahtjeva utvrđenih u Prilogu I. točki 1. ovoga Pravilnika.
(2) Postojeća odlagališta otpada koja ne zadovoljavaju uvjete utvrđene ovim Pravilnikom smatraju se neusklađenim i moraju biti sanirana i zatvorena najkasnije godinu dana od dana puštanja u rad centra za gospodarenje otpadom za područje županije na čijem se području nalaze.
Članak 24.
Podaci koji određuju postupno smanjenje sadržaja biorazgradivih sastojaka u ukupnoj masi komunalnog otpada koji se može odlagati na odlagališta neopasnog otpada, utvrđeni su u Zakonu.
Članak 25.
Prilozi I., II., III., IV., V. i VI. sastavni su dio ovoga Pravilnika.
Članak 26.
Danom stupanja na snagu ovoga Pravilnika prestaje važiti Pravilnik o načinima i uvjetima odlaganja otpada, kategorijama i uvjetima rada za odlagališta otpada (»Narodne novine«, br. 117/07, 111/11, 17/13, 62/13).
Članak 27.
Ovaj Pravilnik stupa na snagu osmog dana od objave u »Narodnim novinama«.
Klasa: 351-01/15-04/01
Urbroj: 517-01-15-23
Zagreb, 29. rujna 2015.
Ministar Mihael Zmajlović, v. r.
PRILOG I.
OPĆI UVJETI ZA SVE KATEGORIJE ODLAGALIŠTA OTPADA
1. Lokacija odlagališta
1.1. Lokacija odlagališta otpada mora biti udaljena najmanje 500 m od naseljenog područja gdje stalno borave ljudi, osim lokacije centra za gospodarenje otpadom.
1.2. Lokacija odlagališta otpada, osim lokacije centra za gospodarenje otpadom koji u svom sastavu ima i odlagalište otpada sukladno propisu kojim se uređuju uvjeti za utvrđivanje zona sanitarne zaštite izvorišta, nije dozvoljena:
– u zoni sanitarne zaštite izvorišta vode namijenjene za ljudsku potrošnju sukladno posebnom propisu kojim se uređuju uvjeti za utvrđivanje zona sanitarne zaštite izvorišta,
– u utjecajnom području izvorišta voda namijenjenih za ljudsku potrošnju koje se stavljaju na tržište kao proizvod (prirodne izvorske i mineralne vode),
– u području koje je pod utjecajem poplava, ako lokacija nije zaštićena odgovarajućim vodnim građevinama za zaštitu od štetnog djelovanja voda,
– u području s nejednakim geotehničkim svojstvima na površini i ispod površine tla, koji ugrožavaju odlagalište, ako takve opasnosti nije moguće spriječiti tehničkim mjerama,
– u području ugroženom od klizišta, erozija i bujica, ako taj utjecaj nije moguće spriječiti tehničkim mjerama,
– u području gdje su najviše moguće razine podzemnih voda, uzimajući u obzir moguća slijeganja tla, manje od jedan metar ispod temeljnog tla odlagališta, ako tehničkim mjerama nije moguće spriječiti prodor onečišćenja iz odlagališta u podzemne vode,
– u blizini zone utjecaja na prirodnu ili kulturnu baštinu.
2. Zaštita tla i vode
Za odlagališta neopasnog i opasnog otpada potrebno je poduzeti odgovarajuće mjere radi:
– sakupljanja oborinske vode koja prodire u tijelo odlagališta,
– sprečavanja da površinske i/ili podzemne vode dođu u dodir s odloženim otpadom,
– sakupljanja onečišćenih i