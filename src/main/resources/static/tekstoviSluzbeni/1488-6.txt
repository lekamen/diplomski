 svojstava građevnih proizvoda uređena su posebnim propisom.
Djelatnost prethodnih istraživanja
Članak 41.
(1) Djelatnost prethodnih istraživanja obuhvaća slijedeće poslove:
– utvrđivanje uvjeta za građenje (temeljno tlo, geološke, hidrološke, hidrotehničke, seizmičke, prometne, okolišne i druge uvjete)
– utvrđivanje stanja materijala i građevine te uređaja i instalacija u odnosu na ispunjavanje temeljnih zahtjeva za građevinu.
(2) Prethodna istraživanja provode se prije i tijekom:
– građenja nove građevine
– rekonstrukcije građevine
– održavanja građevine.
(3) Prethodna istraživanja uključuju ispitivanja i druge kontrolne postupke, ocjenu rezultata ispitivanja i drugih kontrolnih postupaka, utvrđivanje uvjeta građenja, odnosno utvrđivanje postojećeg stanja građevine, utvrđivanje ispunjavanja zahtjeva posebnih propisa i/ili projekta i dokazivanje ispunjavanja temeljnih zahtjeva za građevinu.
(4) Prethodna istraživanja imaju važnost za projektiranje, građenje i uporabu određene građevine.
Članak 42.
Djelatnost ispitivanja i/ili prethodnih istraživanja može obavljati pravna osoba ili fizička osoba obrtnik koja:
– je registrirana za djelatnost tehničkog ispitivanja i analize
– ima potvrdu o akreditaciji koju je izdalo nacionalno akreditacijsko tijelo za ispitivanja
– osigura stručnu osobu za obavljanje prethodnih istraživanja.
Članak 43.
(1) Pravna osoba ili fizička osoba obrtnik koja obavlja djelatnost ispitivanja i prethodnih istraživanja dužna je osigurati da pojedini posao ispitivanja ili prethodnih istraživanja obavlja osoba koja ima odgovarajuće stručne kvalifikacije.
(2) Pravna osoba ili fizička osoba obrtnik iz stavka 1. ovoga članka imenuje stručnu osobu za obavljanje poslova prethodnih istraživanja.
(3) Pravna osoba ili fizička osoba obrtnik iz stavka 1. ovoga članka dužna je osigurati nepristranost za poslove ispitivanja i prethodnih istraživanja, a imenovanoj stručnoj osobi neovisnost.
Članak 44.
Pravna ili fizička osoba obrtnik osposobljenost za poslove ispitivanja dokazuje potvrdom o akreditaciji prema normi HRN EN ISO/IEC 17025 koju je izdalo nacionalno akreditacijsko tijelo za određenu metodu ispitivanja, a time dokazuje i osposobljenost za metodu ekvivalentnu toj metodi ispitivanja za isto ili slično svojstvo, koju zahtjeva plan ispitivanja ili je određena u projektu građevine.
Članak 45.
(1) Stručna osoba za poslove prethodnih istraživanja u smislu ovoga Zakona može biti:
– ovlašteni inženjer za poslove projektiranja i/ili stručnog nadzora građenja, koja ima određene kompetencije, znanja i vještine iz područja prethodnih istraživanja i koja ima najmanje tri godine stručnog iskustva u tom području
ili
– osoba koja je završila preddiplomski i diplomski sveučilišni studij ili integrirani preddiplomski i diplomski sveučilišni studij i stekla akademski naziv magistar, magistar inženjer ili koja je završila odgovarajući specijalistički diplomski stručni studij i stekla stručni naziv stručni specijalist inženjer ako je tijekom studija stekla najmanje 300 ECTS bodova, odnosno koja je na drugi način propisan posebnim propisom stekla odgovarajući stupanj obrazovanja i ima potrebne kompetencije, znanja i vještine iz područja prethodnih istraživanja i koja ima najmanje pet godina stručnog iskustva u tom području.
(2) Osoba iz stavka 1. podstavka 2. ovoga članka za koju u skladu s ovim Zakonom postoji mogućnost polaganja stručnog ispita mora položiti stručni ispit za obavljanje poslova graditeljstva iz članka 56. ovoga Zakona.
(3) Primjerena struka za obavljanje poslova prethodnih istraživanja je svaka struka čiji su ishodi učenja takvi da su primjenjivi za provedbu prethodnih istraživanja u skladu s ovim Zakonom.
Članak 46.
Osoba koja provodi ispitivanja i prethodna istraživanja odgovorna je za zakonito i pravilno obavljanje poslova propisanih ovim Zakonom, posebnim propisima, tehničkim specifikacijama i pravilima struke te za pravilno sastavljanje izvještaja o ispitivanju, odnosno izvještaja ili elaborata o prethodnom