72 30.06.2015 Pravilnik o letačkoj službi u Oružanim snagama Republike Hrvatske
MINISTARSTVO OBRANE
1380
Na temelju članka 9. stavka 4., a u vezi sa stavkom 3. podstavkom 6. istoga članka Zakona o službi u Oružanim snagama Republike Hrvatske (»Narodne novine«, br. 73/2013) na prijedlog načelnika Glavnog stožera Oružanih snaga Republike Hrvatske donosim
PRAVILNIK
O LETAČKOJ SLUŽBI U ORUŽANIM SNAGAMA REPUBLIKE HRVATSKE
I. TEMELJNE ODREDBE
Članak 1.
Ovim Pravilnikom propisuju se letačka služba i letačka zvanja u Oružanim snagama Republike Hrvatske (u daljnjem tekstu Oružane snage), spremnost vojnih letača, obavljanje letačke službe, zaštitne mjere, letački znaci i letačke knjižice.
Članak 2.
Letačka služba u Oružanim snagama podrazumijeva obavljanje svih aktivnosti koje su u neposrednoj vezi s planiranjem, pripremom, provedbom i raščlambom letačkih zadaća koju provode vojni letači.
II. VOJNI LETAČI I LETAČKA ZVANJA
Članak 3.
(1) Vojni letači su pripadnici Oružanih snaga koji imaju letačko zvanje propisano ovim Pravilnikom ili su učenici letači.
(2) Vojnom letaču za vrijeme obavljanja letačke službe pripada dodatak propisan posebnim pravilnikom kojim se uređuju dodaci na plaću djelatnim vojnim osobama.
Članak 4.
(1) Letačka zvanja mogu biti temeljna i dodatna, a dodjeljuje ih zapovjednik Hrvatskog ratnog zrakoplovstva i protuzračne obrane (u daljnjem tekstu HRZ i PZO) rješenjem koje nije upravna stvar.
(2) Letačka zvanja stječu se ispunjenjem uvjeta propisanih ovim Pravilnikom.
(3) Program letačke izobrazbe i Program letačke obuke za određeni tip vojnog zrakoplova utvrđuje cilj, zadaće, uvjete za početak obuke, organizaciju, strukturu i standarde letačke obuke te način provjere spremnosti vojnih letača.
(4) Program letačke izobrazbe i Program letačke obuke donosi zapovjednik HRZ-a i PZO-a.
(5) Letačku obuku i letačku izobrazbu provode nastavnici letenja.
Članak 5.
(1) Temeljna letačka zvanja u Oružanim snagama dodjeljuju se vojnim letačima koji su stalni članovi posade.
(2) Temeljna letačka zvanja u Oružanim snagama su:
– vojni pilot
– navigator
– tehničar-letač.
Članak 6.
(1) Vojnim letačima sa zvanjem vojnog pilota, navigatora i tehničara-letača zapovjednik HRZ-a i PZO-a dodjeljuje odgovarajući letački znak.
(2) Evidenciju dodijeljenih letačkih zvanja i letačkih znakova vodi Zapovjedništvo HRZ-a i PZO-a.
(3) Nošenje i isticanje letačkog znaka na vojnoj odori uređuje se Pravilnikom o vojnim odorama.
Članak 7.
(1) Zapovjednik HRZ-a i PZO-a može dodijeliti letačko zvanje pripadniku Oružanih snaga koji je završio odgovarajuću letačku izobrazbu u drugim ovlaštenim pravnim osobama u Republici Hrvatskoj ili u drugoj državi.
(2) Ispunjavanje uvjeta za dodjelu letačkog zvanja osobama iz stavka 1. ovoga članka utvrđuje ustrojstvena jedinica Ministarstva obrane nadležna za vojni zračni promet.
Članak 8.
(1) Učenik letač je pripadnik Oružanih snaga koji je polaznik izobrazbe po programu za stjecanje odgovarajućeg temeljnog letačkog zvanja.
(2) Učenik letač može biti i pripadnik oružanih snaga drugih država upućen na obuku po programu za stjecanje odgovarajućeg temeljnog letačkog zvanja.
(3) Kandidat za učenika letača je osoba na selekcijskom letenju za vojnog pilota.
VOJNI PILOT
Članak 9.
Vojni pilot je časnik Oružanih snaga kojemu je dodijeljeno zvanje vojnog pilota na temelju odgovarajućeg stupnja obrazovanja, završenog odgovarajućeg Programa letačke izobrazbe i Temeljne časničke izobrazbe.
Članak 10.
Prema vrsti vojnih zrakoplova na kojima provode letačke zadaće, vojni piloti se razvrstavaju na:
– pilote aviona
– pilote helikoptera.
Članak 11.
Prema dužnosti u letu vojni pilot može biti:
– zapovjednik vojnog zrakoplova
– kopilot
– nastavnik letenja
– polaznik obuke.
Zapovjednik vojnog zrakoplova
Članak 12.
Zapovjednik vojnog zrakoplova može biti:
– pilot na zrakoplovu jednosjedu
– kapetan na zrakoplovu s višečlanom posadom
– nastavnik letenja
– učenik letač na samostalnom letu.
Kopilot
Članak 13.
(1) Kopilot je pilot na vojnom zrakoplovu