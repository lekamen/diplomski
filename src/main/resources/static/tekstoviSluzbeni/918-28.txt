 dijelu tog zakonodavnog razdoblja došlo zbog pogrešnog poistovjećivanja instituta »nesposobnosti biti u vlasti fizičke ili pravne osobe« (što se odnosi samo i isključivo na opća dobra koja po naravi stvari ne mogu biti ni u čijoj vlasti, a time ni u bilo čijem vlasništvu) i instituta »nesposobnosti biti objektom prava vlasništva« (što se odnosi na sve nekretnine i druge stvari koje po naravi stvari mogu biti objekti prava vlasništva). Mjerodavne odredbe ZoV-a glase:
»Predmet vlasništva i drugih stvarnih prava
Članak 2.
(1) Predmet prava vlasništva i drugih stvarnih prava može biti svaka pokretna (pokretnina) ili nepokretna stvar (nekretnina), osim onih koje nisu za to sposobne.
(...)
Sposobnost stvari
Članak 3.
(1) Sposobne biti objektom prava vlasništva i drugih stvarnih prava jesu sve stvari, osim onih kojima njihove naravne osobine ili zakonske odredbe priječe da pripadaju pojedincu.
(2) Nisu sposobni biti objektom prava vlasništva i drugih stvarnih prava oni dijelovi prirode koji po svojim osobinama ne mogu biti u vlasti niti jedne fizičke ili pravne osobe pojedinačno, nego su na uporabi svih, kao što su to atmosferski zrak, voda u rijekama, jezerima i moru, te morska obala (opća dobra).
(3) O općim dobrima vodi brigu, njima upravlja i za to odgovara Republika Hrvatska, ako posebnim zakonom nije drukčije određeno.
(4) Pravno nisu dijelovi općega dobra one zgrade i druge građevine koje su na njemu izgrađene na temelju koncesije, pa one tvore zasebnu nekretninu dok koncesija traje.
Stvari od interesa za Republiku Hrvatsku
Članak 4.
(1) Stvari za koje je na temelju Ustava Republike Hrvatske posebnim zakonom određeno da su dobra od interesa za nju pa imaju njezinu osobitu zaštitu, a nisu opća dobra, sposobne su biti objektom prava vlasništva i drugih stvarnih prava.
(2) Vlasnici i ovlaštenici drugih prava na stvarima iz stavka 1. ovoga članka smiju se služiti tim svojim pravima u skladu sa zakonom određenim načinom uporabe i iskorištavanja tih stvari, a za ograničenja kojima su time podvrgnuti, pripada im pravo na naknadu određenu zakonom.«
Iz navedenih zakonskih odredaba jasno proizlazi da javne ceste nisu »opće dobro«. Naime, javne ceste su nekretnine koje su sposobne biti u vlasti fizičkih i pravnih osoba i po naravi stvari ne potpadaju pod članak 3. stavak 2. ZoV-a (to jest pod »opća dobra«).
S druge strane, javne ceste su nekretnine koje su sposobne biti i objekt prava vlasništva i drugih stvarnih prava. Međutim, zakonom je dopušteno propisati da one to neće biti (članak 3. stavak 1. ZoV-a). Istodobno je posebnim zakonom dopušteno propisati i da su javne ceste dobra od interesa za Republiku Hrvatsku koja imaju njezinu osobitu zaštitu, ali taj njihov status nikako ne priječi da javne ceste i dalje budu objekt prava vlasništva i drugih stvarnih prava (članak 4. stavak 1. ZoV-a).
53.2. U namjeri da ispravi određenje pravnog statusa javnih cesta kao »općih dobara«, Vlada je Hrvatskom saboru podnijela Prijedlog Zakona o izmjenama i dopunama Zakona o javnim cestama s Konačnim prijedlogom zakona (hitni postupak, prvo i drugo čitanje, P.Z. br. 487), aktom klasa: 340-01/09-01/01, urbroj: 5030116-09-3 od 3. prosinca 2009. Taj je zakonski prijedlog bio razmatran na 15. sjednici 6. saziva Hrvatskog sabora 10. prosinca 2009. ZID ZoJC/09 donesen je 11. prosinca 2009. (89 glasova »za«, 1 »protiv«, 9 »suzdržanih«). U obrazloženju P.Z.-a br. 487 bilo je navedeno:
»Najvažniji pravni učinak proglašenja javnih cesta općim dobrom je isključenje javnih cesta iz općeg vlasničkopravnog režima, a time i iz mogućnosti da se na njima po bilo kojoj osnovi kao što su na primjer pravni posao, zakon, odluka suda ili druge nadležne vlasti stječu vlasništvo i ograničena stvarna prava. Zbog toga se na javnim cestama ne može provoditi niti ovrha, na njima se ne mogu osnovati prisilna založna prava u postupcima osiguranja, a javne ceste ne ulaze u imovinu osoba koje su po zakonu njima ovlaštene upravljati. Sve to na određeni način osigurava i posebnu