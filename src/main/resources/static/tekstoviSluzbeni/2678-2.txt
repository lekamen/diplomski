 pretrage (brzina sedimentacije eritrocita, kompletna krvna slika, glukoza u krvi, kompletan urin, pri prvom izdavanju pomorske ili brodarske knjižice i krvna grupa i Rh faktor) – po indikaciji, testovi na droge (psihoaktivne tvari), odnosno glavne metabolite (kanabinoidi/THC, opijati/morfin, kodein i heroin, kokain/benzoilkgonin, ecstasy, speed, amfetamin, metamfetamin, metadon) – po indikaciji.
Redovni zdravstveni pregled obvezno obuhvaća:
– klinički pregled: antropometrijske podatke, fizikalni pregled – sa sadržajem kao kod prethodnog pregleda,
– ispitivanje vidnih i audiovestibularnih sposobnosti sa sadržajem kao kod prethodnog pregleda,
– EKG u mirovanju,
– spirometriju,
– laboratorijske pretrage kao kod prethodnog pregleda,
– provjeru pokretljivosti donjih i gornjih ekstremiteta
– dizanje tereta od 20 kg.
Nadzorni zdravstveni pregled prilikom izdavanja svjedodžbe o osposobljenosti za zvanja zapovjednika plovila obvezno obuhvaća ispitivanje vidnih i audiovestibularnih sposobnosti sa sadržajem kao kod prethodnog pregleda te provjeru postojanja trajnih zapreka za rad na plovilu iz članka 16. ovoga Pravilnika.
Nadzorni zdravstveni pregled po odluci specijalista medicine rada ili medicine rada i sporta sadrži sve kliničke, specijalističke, funkcionalne ili laboratorijske pretrage potrebne za utvrđivanje zdravstvenog stanja, bolesti, ozljede ili poremećaja koji su bili razlog upućivanja na ovaj pregled.
Nadzorni zdravstveni pregled u ostalim slučajevima obuhvaća preglede i pretrage kao kod redovnog zdravstvenog pregleda.
Članak 8.
Članu posade plovila koji je upućen na nadzorni zdravstveni pregled radi izdavanja svjedodžbe o osposobljenosti za zvanja zapovjednika plovila, a prethodni ili redovni zdravstveni pregled je obavio unutar roka od 3 (tri) mjeseca računajući od dana upućivanja na nadzorni pregled, Svjedodžba o zdravstvenoj sposobnosti za obavljanje poslova zapovjednika plovila unutarnje plovidbe može mu se izdati bez pregleda, s tim da se svjedodžba izdaje s datumom obavljanja prethodnog ili redovnog zdravstvenog pregleda.
Članak 9.
Zdravstvene preglede članova posade plovila unutarnje plovidbe iz članka 4. ovoga Pravilnika obavlja doktor medicine specijalist medicine rada ili medicine rada i sporta koji izdaje svjedodžbu o zdravstvenoj sposobnosti iz članka 24. ovoga Pravilnika.
Članak 10.
Uz specijalista medicine rada ili specijalistu medicine rada i sporta, u obavljanju prethodnih zdravstvenih pregleda obvezno sudjeluje i psiholog. U drugim vrstama pregleda psiholog sudjeluje prema indikaciji.
Ako je nužno u svrhu utvrđivanja dijagnostičkih i diferencijalno-dijagnostičkih odrednica, te kod bolesti koje mogu izazvati trajnu nesposobnost za rad pregledana osoba će biti upućena na dodatne preglede i pretrage u zdravstvene ustanove ili na pregled kod određenog doktora medicine specijalista.
III. ZDRAVSTVENI NADZOR I IMUNIZACIJA BIJELOG OSOBLJA
Članak 11.
Zdravstveni nadzor i zdravstveni pregled osoba koje na plovilu rade u svojstvu člana posade na poslovima na kojima dolaze u dodir s namirnicama, odnosno pitkom vodom ili na poslovima pružanja higijenske ili zdravstvene njege, a koje sukladno zakonu kojim se propisuje zaštita pučanstva od zaraznih bolesti, podliježu zdravstvenom nadzoru, obavljaju se na način kako je to propisano tim zakonom i podzakonskim propisima donesenim na temelju toga zakona.
Nadzoru iz stavka 1. ovoga članka u određenim uvjetima, odnosno epidemiološkim indikacijama, kako je to propisano zakonom kojim se uređuje zaštita pučanstva od zaraznih bolesti, podliježu i svi drugi članovi posade.
Članak 12.
Imunizacija, seroprofilaksa i kemoprofilaksa protiv zaraznih bolesti za sve članove posade obavlja se sukladno zakonu kojim se propisuje zaštita pučanstva od zaraznih bolesti, odnosno podzakonskim propisima donesenim na temelju toga zakona.
Članak 13.
Sukladno propisima iz članka 11. i 12. ovoga Pravilnika, zdravstveni nadzor i zdravstvene preglede članova posade plovila unutarnje plovidbe koji