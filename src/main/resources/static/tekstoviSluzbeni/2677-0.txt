3 08.01.2016 Odluka Ustavnog suda Republike Hrvatske broj: U-III-2752/2013 od 15. listopada 2015.
USTAVNI SUD REPUBLIKE HRVATSKE
26
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji su ustavnom tužbom pokrenuli Željko Saraga i Ante Carić, obojica iz Zagreba, koje zastupa Jerka Perica, odvjetnica u Zagrebu, na sjednici održanoj 15. listopada 2015. jednoglasno je donio
ODLUKU
I. Ustavna tužba se usvaja.
II. Ukidaju se:
– presuda Županijskog suda u Zagrebu broj: Gž-116/10-2 od 22. listopada 2013.
– presuda Općinskog građanskog suda u Zagrebu broj: P-8150/99 od 30. svibnja 2012.
III. Predmet se vraća Općinskom građanskom sudu u Zagrebu na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnijeli su Željko Saraga i Ante Carić, obojica iz Zagreba (u daljnjem tekstu: podnositelji), hrvatski državljani, koje u postupku pred Ustavnim sudom zastupa Jerka Perica, odvjetnica u Zagrebu.
Ustavna tužba podnesena je protiv presude Županijskog suda u Zagrebu broj: Gž-6667/12-2 od 5. ožujka 2013. (u daljnjem tekstu: osporena drugostupanjska presuda), kojom je potvrđena presuda Općinskog građanskog suda u Zagrebu broj: P-8150/99 od 30. svibnja 2012. (u daljnjem tekstu: osporena prvostupanjska presuda). Tim je presudama odlučivano o tužbenom zahtjevu podnositelja za povrat pozajmljenog iznosa novca.
Podnositelji u ustavnoj tužbi navode da su im osporenom presudom povrijeđena ljudska prava i temeljne slobode (u daljnjem tekstu: ustavna prava) zajamčeni člankom 14. stavkom 2. i 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), kao i prava zajamčena člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.; u daljnjem tekstu: Konvencija).
2. Tijekom ustavnosudskog postupka pribavljen je spis Općinskog građanskog suda u Zagrebu broj: P-8150/99.
II. ČINJENICE I OKOLNOSTI SLUČAJA
3. U konkretnom slučaju predmet parničnog postupka koji je prethodio ustavnosudskom bio je tužbeni zahtjev podnositelja (tužitelja) za povrat preostalog pozajmljenog iznosa od 25.993,73 EUR-a (ranije 50.839,32 DEM) u kunskoj protuvrijednosti. Naime, podnositelji su, kao zajmodavci, sklopili ugovor o zajmu od 3. lipnja 1994. s tuženikom Vojkom Viskovićem, kao zajmoprimcem, na temelju kojeg su tuženiku pozajmili ukupni iznos od 70.000,00 DEM.
Vojko Visković (u daljnjem tekstu: tuženik) se ugovorom o zajmu obvezao vratiti pozajmljeni novac u roku od godine dana, odnosno do 1. lipnja 1995., zajedno sa zateznom kamatom po stopi od 21% godišnje (članci 1. i 2. stavak 1. ugovora o zajmu), svojim potpisom Ugovora potvrdio je da je pozajmljeni iznos primio u cijelosti (članak 5. ugovora) te se, u svrhu osiguranja otplate, obvezao u roku od 3 mjeseca od dana potpisa ugovora upisati hipoteku na svoje nekretnine u iznosu od 120.000,00 DM (članak 6. stavak 1. ugovora).
Pored navedenog ugovora, tuženik je potpisao i potvrdu 3. lipnja 1994. kojom potvrđuje da je toga dana primio od podnositelja iznos od 70.000,00 DEM te se taj iznos obvezuje vratiti najkasnije do 1. lipnja 1995.
4. Iako je nesporno da pozajmljeni iznos nije vraćen u cijelosti, sudovi su odbili tužbeni zahtjev podnositelja navodeći u bitnom da navedeni ugovor o zajmu ne predstavlja pravu volju stranaka za sklapanjem takvog ugovora, već da on prikriva drugi usmeni ugovor o zajmu, kojim su podnositelji iznos od tadašnjih 70.000,00 DEM pozajmili Miljeniku Guilermiju za poslovanje obrta »Mas«, a sam iznos novca da je primio Stjepko Ćurin. Stoga su sudovi smatrali da je sklopljeni ugovor o zajmu prividni pravni posao koji, sukladno