 je, de facto, danom njegove objave, 23. svibnja 2005., retroaktivno ukinuta pravna snaga Pravilnika koja je nastupila 22. ožujka 2005. te je ista suspendirana do 31. prosinca 2005.!
Stoga je sporni Ispravak suprotan činjeničnom stanju, istini, ranijoj izjavi i volji ministra kako je zapisano u prvotno objavljenom pravilniku; suprotan je načelu vladavine prava (čl. 3. Ustava) i načelu ustavnosti i zakonitosti (čl. 5. Ustava); ugrožava pravnu sigurnost i integritet pravnoga sustava, a time i ustavnopravni poredak jer je školski primjer pojave neustavnosti, pravničke nespretnosti, nedoraslosti i loše kvalitete propisnika; dovodi do unatražne (retroaktivne) primjene podzakonskog propisa u cijelosti (a ona je zabranjena i za zakone), a predstavlja i zloporabu tobožnjeg prava na ispravak pogrešaka uočenih nakon uspoređivanja objavljenoga s izvornim tekstom (koji još nitko i nikad nije vidio, niti postoji u materijalnom obliku u tobožnjeg sada ispravljenom tekstu).«
Predlagatelj predlaže poništiti Ispravak Pravilnika/05 u cijelosti.
III. OČITOVANJE MINISTARSTVA POMORSTVA, PROMETA I INFRASTRUKTURE
6. Ministarstvo pomorstva, prometa i infrastrukture je u svojem očitovanju, uz ostalo, navelo slijedeće:
»Uzimajući u obzir sadržaj odredbe članka 17. Zakona o cestama, u konkretnom slučaju nikako se ne radi o ovlaštenju Ministra za donošenje Zakona, već ovlaštenju Ministra za donošenje provedbenog propisa, radi ostvarenja općih načela planiranja, projektiranja, gradnje, rekonstrukcije i održavanja javnih cesta.
Stoga, u konkretnom slučaju nikako se ne može reći da je neodređivanjem u provedbenom propisu datuma početka primjene Ispravka Pravilnika, povrijeđen članak 89. stavak 3. Ustava Republike Hrvatske, jer je tom ustavnom odredbom propisano vrijeme kad Zakon, a ne provedbeni propis najranije stupa na snagu, odnosno nije propisana obveza donositelju provedbenog propisa da odredi ili ne odredi datum njegovog stupanja na snagu.
Shodno navedenom, u konkretnom slučaju, a vezano za činjenicu određivanja ili neodređivanja datuma početka primjene provedbenog propisa, nisu ispunjeni uvjeti da sukladno članku 55. stavak 1. Ustavnog zakona o Ustavnom sudu Republike Hrvatske, Ustavni sud ukine provedbeni propis zbog njegove nesuglasnosti s Ustavom.
Članak 89. stavak 4. Ustava Republike Hrvatske, pripisuje da Zakoni i drugi propisi državnih tijela i tijela koja imaju javne ovlasti ne mogu imati povratno djelovanje.
Pravilnik o prometnim znakovima, signalizaciji i opremi na cestama, u članku 106. propisuje da Pravilnik stupa na snagu osmoga dana od dana objave u Narodnim novinama. Isti je u 'Narodnim novinama' objavljen 14. 03. 2005. godine, a stupio je na snagu 22. 03. 2005. godine. U Ispravku Pravilnika kojeg predlagatelj ocjene ustavnosti i zakonitosti od naslovnog Suda predlaže poništenje, a podredno ukidanje, vezano za članak 106. Pravilnika o prometnim znakovima, signalizaciji i opremi na cestama, određeno je da nakon riječi u 'novinama' trebaju stajati riječi, 'a primjenjuje se od 01.01.2006. godine'.
(...)
Nastavno navedenom, u konkretnom slučaju, a vezano za činjenicu određivanja ili neodređivanja datuma početka primjene provedbenog propisa, bilo u Ispravku Pravilnika kojeg predlagatelj traži ocjenu ustavnosti i zakonitosti ili u nekom drugom provedbenom propisu, smatramo da nisu ispunjeni uvjeti da se iz tog razloga ukine provedbeni propis sukladno članku 55. stavak 1. Ustavnog zakona o Ustavnom sudu Republike Hrvatske.
Međutim, suglasni smo sa navodom Predlagatelja ocjene ustavnosti i zakonitosti Ispravka Pravilnika da je tom provedbenom propisu, obzirom na njegov sadržaj dan pogrešan naziv.
Stoga, a bez obzira na navedeni prijedlog, a prije dostave ovom Ministarstvu prijedloga u gornjem predmetu i saznanja da postoji taj i takav Prijedlog podnijet naslovnom Sudu, donijet je Pravilnik o izmjenama i dopuni Pravilnika o prometnim znakovima, signalizaciji i opremi na cestama, klasa; 011-01/04-02/96, ur. broj: 530-07-05-02 od 19. 12. 2005.