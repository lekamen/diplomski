78 17.07.2015 Pravilnik o obvezujućim mišljenjima, ispravku prijave, statističkim izvješćima i poreznoj nagodbi
MINISTARSTVO FINANCIJA
1514
Na temelju članka 9.a, članka 66. stavka 8., članka 69. stavka 9. i članka 91.e Općeg poreznog zakona (»Narodne novine«, br. 147/08, 18/11, 78/12, 136/12, 73/13 i 26/15) i članka 29. Zakona o izmjenama i dopunama Općeg poreznog zakona (»Narodne novine«, broj 26/15) ministar financija donosi
PRAVILNIK
O OBVEZUJUĆIM MIŠLJENJIMA, ISPRAVKU PRIJAVE, STATISTIČKIM IZVJEŠĆIMA I POREZNOJ NAGODBI
DIO PRVI OBVEZUJUĆA MIŠLJENJA
I. OPĆA ODREDBA
Članak 1.
Dijelom prvim ovog Pravilnika podrobnije se razrađuje provedba Općeg poreznog zakona (dalje u tekstu: OPZ) o područjima primjene, načinu, rokovima i troškovima izdavanja obvezujućih mišljenja.
II. PODRUČJA PRIMJENE OBVEZUJUĆIH MIŠLJENJA
Članak 2.
(1) Obvezujuća mišljenja mogu se izdati za konkretna pitanja podnositelja zahtjeva koja su značajna za porezni tretman budućih i namjeravanih transakcija, odnosno poslovnih događaja i djelatnosti.
(2) Područja primjene obvezujućih mišljenja u skladu sa stavkom 1. ovog članka su:
1. utvrđivanje oporezivih isporuka u svrhu podjele pretporeza,
2. primjena poreznih propisa u slučajevima investicijskih projekata koji se realiziraju u Republici Hrvatskoj, čija vrijednost prelazi 20.000.000,00 kuna,
3. utvrđivanje porezne osnovice poreza na dobit pri spajanju, podjeli, djelomičnoj podjeli, prijenosu imovine i zamjena dionica i udjela osim poreznih postupaka utvrđenih člancima 20.a do 20.r Zakona o porezu na dobit,
4. primjena ugovora o izbjegavanju dvostrukog oporezivanja kod obveza poreza na dohodak i poreza na dobit.
(3) Područja primjene obvezujućih mišljenja mogu biti i porezni tretmani poslovnih aktivnosti koje zbog svojih osobitosti nisu usporedive niti uobičajene s poslovnim aktivnostima koje se obavljaju na području Republike Hrvatske.
III. PODNOSITELJ ZAHTJEVA ZA IZDAVANJE OBVEZUJUĆEG MIŠLJENJA
Članak 3.
(1) Zahtjev za izdavanje obvezujućeg mišljenja (u nastavku: »zahtjev«) može podnijeti porezni obveznik rezident ili nerezident odnosno njegov opunomoćenik ili porezni savjetnik.
(2) Zahtjev iz stavka 1. ovog članka može podnijeti i fizička ili pravna osoba koja još nije stekla status poreznog obveznika ili nije još izvršila registraciju obavljanja djelatnosti prema posebnim propisima odnosno njihov opunomoćenik ili porezni savjetnik.
IV. NADLEŽNOST ZA IZDAVANJE OBVEZUJUĆIH MIŠLJENJA
Članak 4.
(1) Za izdavanje obvezujućih mišljenja nadležna je Porezna uprava, Savjetodavno tijelo za obvezujuća mišljenja.
(2) Savjetodavno tijelo za obvezujuća mišljenja sastoji se od djelatnika Porezne uprave, a imenuje ih ravnatelj/ica Porezne uprave prema članku 15. Zakona o Poreznoj upravi.
V. POSTUPAK IZDAVANJA OBVEZUJUĆIH MIŠLJENJA
1. Prethodni razgovor
Članak 5.
(1) Prije podnošenja zahtjeva podnositelj zahtjeva iz članka 3. ovog Pravilnika može podnijeti prijedlog za održavanjem prethodnog razgovora s Poreznom upravom.
(2) Prijedlog za održavanjem prethodnog razgovora podnosi se Poreznoj upravi, putem e-maila posebno određenog za te svrhe, a koji se objavljuje na internetskim stranicama Porezne uprave.
(3) Porezna uprava obvezna je podnositelju prijedloga za održavanjem prethodnog razgovora ili njegovom opunomoćeniku ili poreznom savjetniku uputiti poziv za održavanjem prethodnog razgovora iz stavka 1. ovog članka najkasnije u roku od 15 dana od dana zaprimanja prijedloga.
(4) Prethodnim razgovorom usmeno se razjašnjavaju činjenice i okolnosti pitanja koje bi moglo biti predmetom obvezujućeg mišljenja.
(5) Iznimno od stavka 2. ovog članka prijedlog za održavanjem prethodnog razgovora može se podnijeti i u pisanom obliku putem nadležne ispostave Porezne uprave ili Ureda za velike porezne obveznike.
2. Podnošenje zahtjeva
Članak 6.
(1) Zahtjev iz članka 3. ovog Pravilnika podnosi se u pisanom obliku.
(2) Ako je podnositelj zahtjeva zatražio prethodni razgovor u skladu s člankom 5. ovog Pravilnika, zahtjev iz stavka 1. ovog 