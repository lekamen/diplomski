72 06.08.2016 Pravilnik o dodatnim zahtjevima za mala društva za osiguranje
HRVATSKA AGENCIJA ZA NADZOR FINANCIJSKIH USLUGA
1719
Na temelju odredbi članka 6. stavka 11. Zakona o osiguranju (»Narodne novine« broj 30/15), Hrvatska agencija za nadzor financijskih usluga na sjednici Upravnog vijeća održanoj 29. srpnja donosi
PRAVILNIK
O DODATNIM ZAHTJEVIMA ZA MALA DRUŠTVA ZA OSIGURANJE
I. UVODNE ODREDBE
Članak 1.
(1) Ovim se Pravilnikom u svrhu upravljanja rizicima za mala društva za osiguranje iz članka 6. Zakona o osiguranju (»Narodne novine« broj 30/15, dalje u tekstu: Zakon) propisuje:
– izračun kapitala koji uključuje osnovni kapital, dopunski kapital, stavke odbitka pri izračunu kapitala, jamstveni kapital, izračun granice solventnosti te adekvatnost kapitala
– upravljanje likvidnošću
– kvalitativni i kvantitativni kriteriji ulaganja imovine
– sadržaj poslovnog plana
– izvještavanje Hrvatske agencije za nadzor financijskih usluga (dalje u tekstu: Agencija).
(2) U smislu ovoga Pravilnika pojedini pojmovi imaju sljedeća značenja:
– »tehničke pričuve« su tehničke pričuve prema računovodstvenim propisima u skladu s poglavljem I. glave XII. Zakona
– »imovina za pokriće tehničkih pričuva« je imovina za pokriće tehničkih pričuva prema računovodstvenim propisima u skladu s poglavljem II. glave XII. Zakona.
II. ADEKVATNOST KAPITALA
II.1. Izračun kapitala i jamstvenog kapitala
Izračun kapitala
Članak 2.
Pri izračunu kapitala malog društva za osiguranje uzimaju se u obzir stavke osnovnog kapitala iz članka 3. ovoga Pravilnika, stavke dopunskog kapitala iz članka 4. ovoga Pravilnika te stavke odbitka iz članka 9. ovoga Pravilnika.
Osnovni kapital
Članak 3.
(1) Pri izračunu osnovnog kapitala malog društva za osiguranje uzimaju se u obzir sljedeće stavke:
1. temeljni kapital malog društva za osiguranje uplaćen na temelju redovnih dionica, odnosno uplaćeni temeljni kapital malog društva za uzajamno osiguranje i sredstva na računima članova malog društva za uzajamno osiguranje
2. rezerve kapitala koje se ne odnose na obveze iz osiguranja:
– zakonske rezerve propisane Zakonom o trgovačkim društvima
– statutarne rezerve odnosno rezerve koje malo društvo za osiguranje utvrdi statutom i
– ostale rezerve, propisane Zakonom o trgovačkim društvima
3. prenesena dobit iz prethodnih obračunskih razdoblja i posljednjeg obračunskog razdoblja za koje se raspoređuje dobit, a nakon donošenja odluke skupštine o raspodjeli dobiti.
(2) Pri izračunu osnovnog kapitala malog društva za osiguranje kao stavke odbitka uzimaju se u obzir sljedeće stavke:
1. otkupljene vlastite dionice stečene u skladu sa Zakonom o trgovačkim društvima
2. nematerijalna imovina koja uključuje izdatke za razvoj, goodwill, licencije, patente, zaštitne znakove, računalni softver, koncesije i ostala prava
3. preneseni gubitak iz prethodnih razdoblja i gubitak iz tekućeg obračunskog razdoblja
4. podaci o razlici nediskontiranih i diskontiranih tehničkih pričuva za štete, ako malo društvo za osiguranje primjenjuje navedeni obračun. U tom slučaju malo društvo za osiguranje dostavlja Izvješće u kojem za svaku vrstu osiguranja prikazuje iznos pričuva šteta prije i iznos pričuva šteta nakon diskontiranja potpisan od imenovanog ovlaštenog aktuara društva.
(3) Iznimno od odredbe stavka 2. točke 4. ovoga članka, razlika nediskontiranih i diskontiranih tehničkih pričuva ne predstavlja odbitnu stavku pri izračunu osnovnog kapitala za vrste osiguranja iz članka 7. stavka 2. točke 1. i 2. Zakona kao ni za pričuve za rente iz drugih vrsta osiguranja iz članka 7. stavka 2. Zakona.
Dopunski kapital
Članak 4.
(1) Pri izračunu dopunskog kapitala malog društva za osiguranje uzimaju se u obzir sljedeće stavke:
1. temeljni kapital uplaćen na temelju kumulativnih povlaštenih dionica
2. podređeni financijski instrumenti pod uvjetom da postoje obvezujući sporazumi prema kojima su u slučaju stečaja ili likvidacije malog društva za osiguranje ovi podređeni financijski instrumenti rangirani iza potraživanja svih