13 10.02.2016 Odluka Ustavnog suda Republike Hrvatske broj: U-III-4536/2012 od 14. siječnja 2016.
USTAVNI SUD REPUBLIKE HRVATSKE
329
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Marko Babić, Slavica Banić, Duška Šarin i Miroslav Šeparović, članovi Vijeća, u postupku koji je ustavnom tužbom pokrenula P. P. iz P., zastupana po skrbnici B. B. iz B., na sjednici održanoj 14. siječnja 2016. jednoglasno je donio
ODLUKU
I. Ustavna tužba se djelomično usvaja.
II. Ukida se rješenje Općinskog suda u Z. broj: R1-19/09 od 28. prosinca 2010.
III. Predmet se vraća Općinskom sudu u Z. na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. P. P. iz P. (u daljnjem tekstu: podnositeljica), zastupana po skrbnici B. B. iz B., podnijela je Ustavnom sudu ustavnu tužbu kojom osporava rješenje Županijskog suda u Z. broj: Gžx-950/11 od 27. lipnja 2012., kojim su odbijene žalbe J. P. i B. B. protiv rješenja Općinskog suda u Z. broj: R1-19/09 od 27. travnja 2011. Potonjim su rješenjem odbačene kao nedopuštene žalbe J. P. i B. B. protiv rješenja Općinskog suda u Z. broj: R1-19/09 od 28. prosinca 2010., kojim je podnositeljica lišena poslovne sposobnosti.
Podnositeljica je ustavnu tužbu podnijela i protiv oba prethodno navedena rješenja Općinskog suda u Z.
II. ČINJENICE I OKOLNOSTI PREDMETA
2. Centar za socijalnu skrb Z. je 23. siječnja 2006. Općinskom sudu u Z. podnio prijedlog da se podnositeljica liši poslovne sposobnosti, imenovavši joj prije toga (rješenjem klasa: UP/I-552-02/05-02/47 ur. broj: 2181-160-05-2 od 31. listopada 2005.) odvjetnicu K. K. iz K. za skrbnicu za poseban slučaj radi zastupanja te zaštite interesa u navedenom sudskom postupku.
Rješenjem broj: R1-5/06 od 2. veljače 2006. Općinski sud u Z. odredio je izvođenje vještačenja po vještaku neuropsihijatru, naloživši mu da pregleda podnositeljicu te sudu dostavi pisani nalaz i mišljenje na okolnost utječe li podnositeljičino zdravstveno stanje na njezinu poslovnu sposobnost.
Podnositeljičina skrbnica za poseban slučaj je 21. veljače 2006. podnijela Općinskom sudu u Z. podnesak u kojem je navela:
»Kako mi činjenično stanje u ovoj pravnoj stvari nije poznato, to opreza radi osporavam navode iz Prijedloga.
Predlažem da Sud provede dokaze navedene u Prijedlogu i ocjenom istih donese na zakonu utemeljenu odluku.«
Općinski sud u Z. je rješenjima broj: R1-5/06 od 8. veljače 2007. i 19. lipnja 2008. pozvao predlagatelja da poduzme sve potrebne mjere i radnje koje će vještaku omogućiti podnositeljičin pregled.
Rješenjem istog suda broj: 6-Su-379/07-4 od 3. studenoga 2008. spis razmatranog predmeta je raspoređen u rad drugom sucu tog suda. I rješenjem Općinskog suda u Z. broj: 23-Su-2451/09-3 od 9. studenoga 2009., nakon što je taj sud postao nadležan za predmet (koji mu je dostavljen 7. listopada 2009.), spis je raspoređen u rad drugom sucu tog suda.
Centar za socijalnu skrb Z., odgovarajući na prethodno spomenuta rješenja suda od 8. veljače 2007. i 19. lipnja 2008., u podnesku od 8. lipnja 2010. u bitnome navodi:
»Vezano za predmet ... ovaj Centar za socijalnu skrb po vašem pozivanju da se poduzmu potrebne mjere koje će omogućiti vještaku neuropsihijatru ... pregled predloženice, stupio je u kontakt sa ocem predloženice J. P. ...
J. P. je tom prilikom izjavio da predloženica odbija otići na vještačenje-pregled i da je on ne može prisiliti na isto.
Slijedom iznesenog, predlažemo da vještak ukoliko je moguće, obavi terenski pregled na adresi u Z. ...
Nadalje, napominjemo da je otac predloženice J. P. dostavio ovom Centru podnesak kojim traži povlačenje prijedloga za lišavanje poslovne sposobnosti P. P.
U provedenom postupku ovaj Centar utvrdio je da nema osnova za povlačenjem predmetnog prijedloga budući je predloženica i dalje bolesna o čemu prileži potvrda liječnika opće medicine ... dakle i dalje postoji osnovana