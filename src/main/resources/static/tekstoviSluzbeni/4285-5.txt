 odgovara kao da se radi o šteti od opasne stvari. Međutim, Ustavni sud je u rješenju broj: U-I-6264/2014 od 4. ožujka 2015. utvrdio da se o šteti od opasne stvari može raditi ako je riječ o štetama od divljači na javnim cestama:
»Pravna osoba koja upravlja javnom cestom odnosno koncesionar, na temelju stavka 1. članka 50. ZoCes-a, odgovara za štetu po osnovi krivnje, ukoliko na zahtjev osobe koja gospodari lovištem, javnu cestu ne označi prometnom signalizacijom i opremom sukladno posebnim propisima. Drugim riječima, krivnja pravne osobe koja upravlja cestom odnosno koncesionara može se sastojati samo u propustu da postavi posebnu signalizaciju i znakove koji će sudionike u prometu upozoravati na opasnost od mogućeg naleta divljači.
(...)
... a to je odštetna odgovornost osoba koje gospodare lovištima. Odštetna odgovornost osoba koje gospodare lovištima (lovoovlaštenika i lovozakupnika) i načela na kojima se ta odgovornost zasniva nisu predmet uređenja ZoCes-a (v. sadržaj članka 1. ZoCes-a u točki 6. obrazloženja ovog rješenja).
Njihova odgovornost – i to kao objektivna odgovornost – uređena je (i nadalje) Zakonom o lovstvu i općim propisima obveznog prava (članci 1063.-1067. Zakona o obveznim odnosima, 'Narodne novine' broj 35/05. i 41/08.), a osporenim člankom 50. stavkom 1. ZoCes-a nije derogirana.«
Dakle, za štetu koju divljač nanese vozilima na javnim cestama vrijede pravila o odgovornosti za opasnu stvar, kako se izjasnila i sudska praksa (primjerice presude Vrhovnog suda Republike Hrvatske broj: Rev-2070/1992-2 od 16. prosinca 1992., broj: Rev-1312/07-2 od 9. srpnja 2008., te broj: Gzz-4/04-2 od 30. lipnja 2004.). To pitanje nije predmet ocjene u ovom predmetu, jer se osporeni članak 83. stavci 3. i 4. Zakona o lovstvu ne odnose na štete od divljači na javnim cestama.
13.1. S druge strane, Ministarstvo poljoprivrede u svom očitovanju tvrdi da divljač »ne može biti u vlasti niti jedne fizičke ili pravne osobe pojedinačno, nego je opće dobro, na uporabi svih, izuzeta od sposobnosti biti objektom stvarnih prava«. Kako je već navedeno u točki 12. obrazloženja ove odluke, divljač je dobro od interesa za Republiku Hrvatsku, ali ne predstavlja opće dobro već prirodno bogatstvo. Dakle, divljač je u okviru Zakona o lovstvu prirodno bogatstvo za koje vrijedi poseban administrativnopravni režim. Divljač je, u tom smislu, predmet prava lova.
Pravo lova pripada javnoj vlasti i ona ga putem koncesije ili zakupa prenosi na lovoovlaštenike.
Položaj lovoovlaštenika je uređen Zakonom o lovstvu, a jedna od njegovih obveza je i obveza naknađivanja štete. Pravo lova definirano je člankom 5. i člankom 6. stavkom 1. Zakona o lovstvu, koji glase:
»Članak 5.
(1) Pravo lova stječe:
1. vlasnik, ustanovljenjem lovišta na vlastitom zemljištu,
2. druga pravna ili fizička osoba:
– koncesijom na državnom lovištu,
– zakupom državnog lovišta, zajedničkog lovišta ili privatnog lovišta.
(2) Vlasniku zemljišta bez prava lova određuje se naknada za ograničenja kojima je podvrgnut u ostvarivanju prava lova drugih osoba, u skladu s ovim Zakonom.
Članak 6.
(1) Pravna i fizička osoba može steći pravo lova na lovištima u vlasništvu Republike Hrvatske na temelju koncesije ili zakupa na način i pod uvjetima propisanim ovim Zakonom i zakonom kojim se uređuju koncesije.
(...)«
Stoga je za Ustavni sud potpuno neprihvatljivo i pravno nelogično očitovanje Ministarstva poljoprivrede koje divljač kvalificira kao opće dobro. Pitanje vlasništva nad divljači nije relevantno za ovaj predmet u kojemu se raspravlja o izvanugovornoj odgovornosti za štetu od divljači.
14. S aspekta odštetne odgovornosti Zakon o lovstvu razlikuje dvije vrste divljači: stalnu i migratornu.
Za štetu koju počini divljač u lovištu odgovara lovoovlaštenik lovišta u kojem ta divljač stalno živi (stalna divljač). Stavkom 2. članka 83. Zakona o lovstvu propisana je oboriva presumpcija po kojoj se smatra da divljač stalno živi u lovištu u kojem je počinjena šteta, ako lovoovlaštenik u tom lovištu ne