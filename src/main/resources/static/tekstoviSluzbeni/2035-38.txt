 ravnomjernost raspodjele zastupničkih mjesta nije primarni cilj zakonodavca. U skladu s praksom u demokratskim društvima, kao i u skladu s postojećim odredbama zakona koji reguliraju pitanje ravnopravnosti sporova, Klub zastupnika je predložio drugačiji i po predlagatelje listi fleksibilniji pristup. Prigovori da ova mjera neće nužno pridonijeti povećanju broja žena u Saboru stoga mogu biti legitimna politička kritika, ali ne mogu biti relevantni za pravilnu ocjenu njene razmjernosti s obzirom da formalna matematička raspodjela mjesta u Saboru nije i ne može biti legitimni cilj. Klub zastupnika je stoga puno ozbiljnije uzeo u obzir kritiku da konkretna mjera neće pridonijeti jačanju jednakosti prilika za žene da se na uistinu ravnopravnim osnovama natječu za saborska mjesta u samom izbornom postupku. Ova kritika uglavnom dolazi u obliku tvrdnje da će političke stranke izigrati svrhu mjere stavljajući žene na začelje liste. Klub zastupnika je pri izradi prijedloga ZID ZIZHS-a ozbiljno razmotrio ovu tvrdnju s obzirom da se radi o pitanju sposobnosti mjere da ostvari svoj primarni cilj te u tom smislu ukazuje na sljedeće činjenice. Navedena tvrdnja ozbiljno podcjenjuje štetnost prijetvorne politike kojom bi stranka žene stavljala na začelje lista kako bi zadovoljila formu, a izigrala smisao mjere. Svaka ozbiljnija politička stranka koja pokuša iskoristiti takav pristup suočava se sa rizikom nezadovoljstva onog dijela društva koji smatra daje stvarna jednakost žena i muškaraca važna društvena vrednota. Nezadovoljstvo i previranje unutar tijela koje bi političkog aktera trebalo poduprijeti na izborima nije obeshrabrujući faktor koji će iole ozbiljniji politički akter olako zanemariti. Tvrdnja da je prag od 40% neučinkovita mjera u zanemaruje ovaj bitan učinak mjere, jer će predlagatelj liste koji tek formalno zadovolji uvjet uravnoteženosti stavljajući žene na začelje liste morati biti svjestan svoje izloženosti društvenoj kritici. Ovo će posebno biti izraženo kod onih političkih aktera koji se natječu u više izbornih jedinica, a sustavno primjenjuju prijetvorni pristup. Međutim, Klub zastupnika ističe da je, imajući u vidu odredbe ZRS 2008, zanemarena činjenica da ukoliko određena politička stranka bude sustavno uvrštavala žene na začelje svojih izbornih lista, isto predstavlja uvjerljiv dokaz da su odluke unutar stranke uvjetovane kriterijem spolne pripadnosti. S obzirom da je uvjetovanost odluka o raspodjeli koristi, povlastica i prilika ključna sastavnica jamstva zabrane izravne diskriminacije iz članka 7. ZRS 2008, svaka takva politička stranka može biti suočena s tužbom radi spolne diskriminacije temeljem postojećeg antidiskriminacijskog okvira.«
107. Kad je riječ o sankciji koja je propisana osporenim člankom 14. ZID-a ZIZHS-a/2015 (to jest novim člankom 21.a ZIZHS-a) i njezinoj razmjernosti, predlagatelj tog zakona obrazlaže ih ovako:
»Prilikom svakog testa razmjernosti određene mjere, koji se provodi u skladu s odredbom članka 16. Ustava, potrebno je utvrditi nužnost predmetne mjere, u konkretnom slučaju, potrebno je posvetiti pažnju pitanju odgovarajuće, razmjerne sankcije za nepoštivanje propisanog praga rodno uravnotežene zastupljenosti na izbornim listama. Propisana sankcija nevaljanosti izborne liste koja ne zadovoljava propisani prag uravnoteženosti neophodna je za učinkovito funkcioniranje mjere. Štoviše, bez ovakve sankcije mjera će u potpunosti izgubiti smisao jer neće biti sposobna ostvariti svoj cilj. Pri tome, Klub zastupnika upozorava i na činjenicu da u usporedbi sa strogom novčanom kaznom, sankcija nevaljanosti predstavlja ravnomjerniji i ravnopravniji odgovor na kršenje obveze proklamirane zakonom. Pri izboru sankcija koje bi jamčile učinkovitost mjere, Klub zastupnika je, de facto, morao birati između visokih novčanih kazni i nevaljanosti liste. Bilo koja druga sankcija – opomena, javno prozivanje, dodjela dodatnih sredstava političkim akterima koji poštuju ravnopravnu rodnu zastupljenost na listama –