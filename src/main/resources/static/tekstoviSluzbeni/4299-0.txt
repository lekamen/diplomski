69 27.07.2016 Pravilnik o načinu, uvjetima i ovlastima za obavljanje upravne istrage pomorske nesreće
MINISTARSTVO POMORSTVA, PROMETA I INFRASTRUKTURE
1648
Na temelju članka 49. stavka 5. Pomorskog zakonika (»Narodne novine«, broj 181/04, 76/07, 146/08, 61/11, 56/13 i 26/15) i članka 39. stavka 1. točke 2. Zakona o sustavu državne uprave (»Narodne novine«, broj 150/11 i 12/13) ministar pomorstva, prometa i infrastrukture donosi
PRAVILNIK
O NAČINU, UVJETIMA I OVLASTIMA ZA OBAVLJANJE UPRAVNE ISTRAGE POMORSKE NESREĆE
I. OPĆI DIO
Predmet Pravilnika
Članak 1.
Ovim Pravilnikom određuje se način, uvjeti i ovlast za obavljanje upravne istrage pomorske nesreće, radi prikupljanja dokaza i podataka u svrhu utvrđivanja prekršajne i kaznene odgovornosti u svezi pomorske nesreće iz područja primjene ovoga Pravilnika, s ciljem da se pronađe počinitelj te otkriju predmeti, tragovi i drugi dokazi koji mogu poslužiti pri utvrđivanju činjenica u prekršajnom ili kaznenom postupku.
Područje primjene
Članak 2.
Ovaj Pravilnik primjenjuje se na pomorske nesreće kojima je prouzročena smrt osobe ili njena teška tjelesna ozljeda, veći gubitak ili oštećenje imovine ili onečišćenje mora:
1. u koje su uključeni plovni i drugi pomorski objekti hrvatske državne pripadnosti, bez obzira na mjesto nesreće
2. koje se dogode unutar teritorijalnog mora i unutarnjih morskih voda Republike Hrvatske, bez obzira na državnu pripadnost plovnih i drugih pomorskih objekata uključenih u nesreću
3. koje se dogode unutar zaštićenog ekološko-ribolovnog pojasa, u okviru jurisdikcije kako je određena Odlukom Hrvatskoga sabora o proširenju jursidikcije Republike Hrvatske na Jadranskom moru (»Narodne novine«, broj 157/2003 i 138/2006) i Konvencijom Ujedinjenih naroda o pravu mora te Završnim aktom Treće konferencije Ujedinjenih naroda o pravu mora s Prilozima I – VII. i Dodatkom te Sporazumom o primjeni XI dijela Konvencije Ujedinjenih naroda o pravu mora od 10. prosinca 1982. (»Narodne novine«, Međunarodni ugovori broj 9/2000).
Članak 3.
(1) Ovaj Pravilnik ne primjenjuje se na pomorske nesreće u kojima sudjeluju isključivo ratni brodovi.
(2) Ovaj Pravilnik ne primjenjuje se na pomorske nesreće u kojima sudjeluju isključivo plutajući ili nepomični odobalni objekti s povezanom infrastrukturom, namijenjeni istraživanju i eksploataciji ugljikovodika, a koje se dogode tijekom tih istraživanja i eksploatacije.
(3) Ovaj Pravilnik ne primjenjuje se na plovne objekte koji plove na plovnim putovima unutarnjih voda koje čine rijeke, kanali i jezera na kojima se obavlja plovidba, osim rijeka hrvatskoga jadranskog sliva u onom dijelu toka koji je plovan s morske strane.
Značenje pojedinih izraza i pojmova
Članak 4.
Pojedini pojmovi i izrazi koji se koriste u ovom Pravilniku, osim pojmova i izraza iz članka 5. ovoga Pravilnika, imaju jednako značenje kao pojmovi i izrazi utvrđeni Pomorskim zakonikom (»Narodne novine«, br. 181/04, 76/07, 146/08, 61/11, 56/13 i 26/15), kako je izmijenjen i dopunjen.
Članak 5.
Za potrebe ovoga Pravilnika pojedini pojmovi i izrazi imaju sljedeće značenje:
1. Ministarstvo je ministarstvo nadležno za pomorstvo.
2. MRCC je engleska kratica za Nacionalnu središnjicu za usklađivanje traganja i spašavanja na moru (Maritime Rescue Coordination Center) koja obavlja i poslove Pomorske službe za podršku (Maritime Assistance Service – MAS) sukladno rezoluciji A.950(23) Skupštine Međunarodne pomorske organizacije.
3. Teška tjelesna ozljeda je svaka teška i osobito teška tjelesna ozljeda, kako je utvrđena zakonom kojim se uređuje primjena kaznenog zakonodavstva.
4. Onečišćenje mora je svako onečišćenje mora i morskog okoliša štetnim tvarima koje mogu uzrokovati opasnost za ljudsko zdravlje, naškoditi živim bićima u moru i morskom okolišu te drugim blagodatima mora ili ometati bilo koju drugu legitimnu uporabu mora, a obuhvaća svaku tvar koja podliježe nadzoru prema Konvenciji o sprečavanju onečišćenja mora s brodova (MARPOL), usvojene na Međunarodnoj konferenciji o