 jamstvom prava vlasništva?
74. S obzirom da su podnositeljice Jasne Crkvenčić Bojić i Željke Guttman u cijelosti ovlaštene pozvati se na zaštitu svojih legitimnih očekivanja jer su ona bila konstitutivna za njihovo vlasništvo na poslovnim prostorima u opsegu koji im je priznat pravomoćnim rješenjem o povratu/1998, proizlazi da je osporenim prvostupanjskim rješenjem/2010, osporenim drugostupanjskim rješenjem/2011, kao i osporenom presudom Visokog upravnog suda/2014 (u daljnjem tekstu: osporeni pojedinačni akti), donesenima u obnovljenom postupku, došlo do miješanja u pravo vlasništva podnositeljica.
Konkretno, podnositeljicama je osporenim pojedinačnim aktima oduzeta valjano stečena imovina (poslovni prostori), i to svakoj u 1/8 suvlasničkog dijela.
75. Budući da je riječ o oduzimanju vlasništva, na vlasničkopravnu situaciju podnositeljica primjenjuje se članak 48. stavak 1. u vezi s člankom 50. stavkom 1. Ustava.
c) Je li miješanje bilo zasnovano na zakonu?
76. Za potrebe ovog ustavnosudskog postupka dostatno je zadržati se na generalnom utvrđenju da su nadležna upravna tijela imala zakonsku osnovu za obnovu upravnog postupka u kojemu je poništeno pravomoćno rješenje o povratu/1998 i doneseno osporeno prvostupanjsko rješenje/2010.
d) Legitimni cilj
77. Obnova upravnog postupka imala je za cilj da se osobama koje su trebale sudjelovati u svojstvu stranke dade mogućnost da sudjeluju u postupku (članak 249. točka 9. ZUP-a:53/91-47/09). To proizlazi iz rješenja o obnovi/2006 (v. točku 22. obrazloženja ove odluke) u kojemu je između ostaloga navedeno:
»Prema odredbi članka 49. Zakona o općem upravnom postupku, stranke u upravnom postupku su, osim osobe na čiji je zahtjev pokrenut postupak ili protiv koje se on vodi, i treći koji radi zaštite svojih prava ili pravnih interesa imaju pravo sudjelovati u postupku. Zbog toga pitanje da li zakupci poslovnih prostora imaju pravo sudjelovati u postupku naknađivanja imovine oduzete za vrijeme jugoslavenske komunističke vladavine je stvar tumačenja Zakona o naknadi za imovinu oduzetu za vrijeme jugoslavenske komunističke vladavine (...)
Od ishoda upravnog postupka radi vraćanja nacionalizirane imovine -poslovnog prostora ovisi duljina trajanja zakupa tog poslovnog prostora, obveza plaćanja zakupnine, a u konačnici i eventualno pravo zakupca na otkup tog poslovnog prostora.
Stoga je ocjena ovog drugostupanjskog tijela da zakupci poslovnog prostora mogu biti stranke u prvostupanjskom upravnom postupku za vraćanje nacionaliziranih zgrada i poslovnih prostora i da mogu podnijeti žalbu protiv prvostupanjske odluke (članak 71.) i protiv konačnog upravnog akta mogu podnijeti upravnu tužbu. ...
U nastavku postupka prvostupanjsko je tijelo dužno obnoviti postupak u cijelosti, svim strankama u postupku omogućiti sudjelovanje u istom ... Na podlozi podataka pribavljenih u prijašnjim postupcima i obnovljenom postupku, prvostupanjsko je tijelo dužno donijeti rješenje u ovoj upravnoj stvari. ...«
Utoliko je cilj obnovljenog postupka bio legitiman.
e) Je li miješanje u vlasništvo podnositeljica bilo opravdano (test razmjernosti)?
78. Prvo, čini se nepotrebnim posebno obrazlagati značenje proteka vremena za ovog slučaj s aspekta pravne sigurnosti i pravne izvjesnosti (1998. – pravomoćno okončani postupak u kojemu su podnositeljice stekle vlasništvo; 2006. – odobravanje obnove postupka; 2014. – pravomoćno okončanje obnovljenog postupka u kojemu su podnositeljice izgubile dio vlasništva stečen 1998.). Dostatno je utvrditi da su temeljni zahtjevi vladavine prava (pravna sigurnost, pravna izvjesnost i pravna predvidljivost) u najvažnijem ekonomskom pravu koje pojedincu jamči Ustav (pravu vlasništva) u ovom slučaju bili teško narušeni.
79. U obnovljenom je postupku pravomoćno rješenje o povratu/1998 poništeno te je doneseno novo rješenje kojim je podnositeljicama Jasni Crkvenčić Bojić i Željki Guttman oduzet vlasnički dio (u spornom suvlasničkom dijelu/O.Ž.) zbog toga što je upravno tijelo utvrdilo da prijašnja