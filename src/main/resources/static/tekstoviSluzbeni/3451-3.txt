 d.o.o. propisano je da u slučaju da Krajnji korisnik jednostrano raskine Ugovor prije isteka razdoblja obveznog trajanja Ugovora, Krajnji korisnik je obvezan platiti ukupan iznos svih preostalih mjesečnih naknada za ostatak razdoblja obveznog trajanja Ugovora ili naknadu u visini popusta na proizvode i usluge koje je ostvario, ako je plaćanje te naknade povoljnije za Krajnjeg korisnika.
Iz podataka spisa predmeta, dostavljenog ovom Sudu uz odgovor na tužbu, proizlazi da je tužitelj dana 25. srpnja 2013. potpisao dva zahtjeva za zasnivanje pretplatničkog odnosa sa zainteresiranom osobom u ovom upravnom sporu VIPnet d.o.o., od kojih je jednim po promociji »Top Fun«, uz ugovornu obvezu od 24 mjeseca, ugovorio Superbrzi 2D paket (Internet i televizija), a drugim je, uz ugovornu obvezu od 12 mjeseci, ugovorio Paket za odrasle, HBO Premuim HD paket i Komplet HD paket, koji nisu dio navedene promocije »Top Fun«.
Tužitelj je sukladno Uvjetima korištenja promocije »Top Fun«, koje je priložio uz tužbu, mogao bez naknade za prijevremeni raskid ugovora raskinuti ugovorene usluge koje su dio promocije Top Fun (Superbrzi 2D paket (Internet i televizija)) unutar probnog razdoblja od 3 mjeseca, dok tu mogućnost nije imao u odnosu na ugovoreni Paket za odrasle, HBO Premuim HD paket i Komplet HD paket, budući da te usluge nisu bile dio promocije »Top Fun«, a koja se zasnivala na konceptu »Isprobaj i kupi«, a što proizlazi iz Uvjeta korištenja promocije »Top Fun«.
Dakle, kako pretplatnički odnos za usluge Komplet HD paket, HBO premium, HD paket i Paket za odrasle nije ugovoren uz probno razdoblje, tužitelj ima pravo na prijevremeni raskid pretplatničkog ugovora sukladno citiranoj odredbi članka 41. stavku 5. Zakona o elektroničkim komunikacijama, ali uz obvezu plaćanja naknade, što je također predviđeno tom odredbom Zakona.
Slijedom ovako utvrđenog činjeničnog stanja, u postupku u kojem je strankama omogućeno da pisanim putem i na usmenoj raspravi izlažu činjenice i okolnosti bitne za donošenje pravilnog i zakonitog rješenja, Sud nalazi da je tuženik u konkretnom slučaju spor između pretplatnika i operatora riješio na transparentan odnosno objektivan i nediskriminirajući način te je prilikom donošenja osporavane odluke pravilno primijenio zakon i propise utemeljene na zakonu.
Kako tužitelj u tužbi ne ističe pravno relevantne prigovore kojima bi doveo u pitanje pravilnost utvrđenog činjeničnog stanja kao i pravilnost primjene materijalnog prava, to Sud nije našao osnove osporenu odluku, uz obrazloženje kakvo je njome dano, ocijeniti nezakonitom, dok prigovore vezane uz kvalitetu pružene usluge, koje prvi put iznosi tek u tužbi, osim što tvrdi, ničim ne dokazuje.
U odnosu na prijedlog tužitelja za oslobođenje od plaćanja sudskih pristojbi, napominje se tužitelju da Sud od 1. siječnja 2014., kada je stupio na snagu Zakon o besplatnoj pravnoj pomoći (»Narodne novine«, broj: 143/13.), nije nadležan odlučivati o tom prijedlogu.
Valjalo je stoga, na temelju članka 57. stavka 1. Zakona o upravnim sporovima, presuditi kao u izreci.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. Žalba se podnosi putem ovog suda, u dovoljnom broju primjeraka za sud i stranke, u roku od 15 dana od dana dostave presude. Žalba odgađa izvršenje presude.
Broj: UsI-1425/14-15
Zagreb, 8. prosinca 2015.
Sutkinja Jasna Peroš Nikolić, v. r.
