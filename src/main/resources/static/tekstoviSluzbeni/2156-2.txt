 isti mogu ostvariti najviše 20 bodova.«
5.4. U odnosu na ostale prijave podnesene za upražnjeno mjesto suca Trgovačkog suda u Zadru, u osporenoj odluci DSV-a se navodi:
»Sukladno članku 56. stavak 1. ZDSV-a kandidatkinje su na temelju završne ocjene u Državnoj školi za pravosudne dužnosnike ostvarile slijedeći broj bodova: Tina Grgas – 187,69 bodova i Katarina Zdunić – 173,58 bodova.
Na razgovor su pozvane Tina Grgas i Katarina Zdunić. (...)
Nakon provedenog razgovora, Vijeće je na temelju članka 18. stavak 2. Pravilnika, utvrdilo listu prvenstva kandidatkinja prema redoslijedu ukupno ostvarenih bodova u postupku vrednovanja:
Tina Grgas, viša sudska savjetnica u Općinskom sudu u Benkovcu, Stalna služba u Obrovcu – 204,69 bodova i
Katarina Zdunić, viša sudska savjetnica u Općinskom sudu u Zadru – 190,58 bodova.
Na temelju sastavljene liste prvenstva kandidatkinja i provedenim glasovanjem, a na temelju članka 56. stavak 1. i 2. ZDSV-a, Vijeće je imenovalo Tinu Grgas za sutkinju Trgovačkog suda u Zadru.«
IV. PRIGOVORI PODNOSITELJA
6. Podnositelj smatra da su mu osporenom odlukom DSV-a povrijeđena ustavna prava zajamčena člancima 14., 18., 19., 26., 29. stavkom 1., 35., 44. i 55. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), te prava zajamčena člancima 6. i 13. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06., u daljnjem tekstu: Konvencija).
Podnositelj osporenu odluku pobija zbog bitnih postupovnih povreda i povreda materijalnog prava te pogrešno i nepotpuno utvrđenog činjeničnog stanja. Prije svega ističe nedostatak upute o pravnom lijeku:
»Predmetna odluka ne sadrži uputu o pravnom lijeku niti dopuštenje da se protiv iste može pokrenuti upravni spor, pa s obzirom da je Ustavni sud zauzeo stajalište da odluke Državnog sudbenog vijeća (u nastavku DSV) o imenovanju sudaca ne predstavljaju upravni akt protiv kojega je moguće voditi upravni spor i s obzirom da novi Zakon o upravnim sporovima (NN 20/10, 143/12 i 152/14) više ne predviđa postupak povodom zahtjeva za zaštitu Ustavom zajamčenog prava i slobode čovjeka i građanina (čl. 66 prethodnog ZUS-a) propisan člankom 103 Ustavnog zakona o ustavnom sudu, podnositelju je jedina pravna zaštita ustavna tužba.«
6.1. Podnositelj navodi da se kao kandidat javio na oglas za slobodno mjesto suca Trgovačkog suda u Zadru objavljen u »Narodnim novinama« broj 132/14. sukladno članku 51. stavku 1. i članku 56.b ZoDSV-a. S obzirom da je podnositelj bio imenovan za suca Općinskog suda u Zadru 25. listopada 2007., koju dužnost i dalje obnaša, podnio je prijavu na predmetni natječaj sukladno članku 56.b ZoDSV-a kojim je propisano da suci koji su imenovani na sudačku dužnost po propisima koji su bili na snazi do 31. prosinca 2012. nisu dužni završiti školu za pravosudne dužnosnike navedenu u članku 51. stavku 1. ZoDSV-a. Nadalje, ističe da DSV nije zatražilo od nadležnog sudačkog vijeća ocjenu obnašanja sudačke dužnosti za podnositelja sukladno članku 55. stavku 1. ZoDSV-a »već je na svojoj web stranici www.dsv.hr u popodnevnim satima dana 4 prosinca 2014 godine objavilo imena prijavljenih kandidata na predmetni natječaj i datum razgovora sa njima dana 12. prosinca 2014. godine, u rasponu od 9 do 12,40 sati za svakoga kandidata ponaosob, među kojima nije bilo imena podnositelja, nakon kojeg razgovora je odlučilo da će isti dan na svojoj 117. sjednici između pozvanih kandidata odlučiti o imenovanju na ispražnjeno mjesto suca Trgovačkog suda u Zadru. S obzirom da na navedenom popisu kandidata nije bilo imena i prezimena podnositelja i termina razgovora s njim i s obzirom da se odabir vrši samo između pozvanih kandidata isti je, s obzirom da u međuvremenu nije primio nikakvu odluku kojom bi njegova prijava eventualno bila odbačena, dopisom od 8. prosinca 2014. godine zatražio od DSV-a da ga se pozove na navedeni razgovor s obzirom 