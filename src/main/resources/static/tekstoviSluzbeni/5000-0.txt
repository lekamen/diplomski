108 23.11.2016 Pravilnik o glavnim i napajajućim UCITS fondovima
HRVATSKA AGENCIJA ZA NADZOR FINANCIJSKIH USLUGA
2349
Na temelju članka 335. stavka 1. Zakona o otvorenim investicijskim fondovima s javnom ponudom (»Narodne novine« broj 44/2016, dalje: Zakon), Hrvatska agencija za nadzor financijskih usluga (dalje: Agencija), na sjednici Upravnog vijeća održanoj 18. studenoga 2016. godine, donijela je
PRAVILNIK
O GLAVNIM I NAPAJAJUĆIM UCITS FONDOVIMA
OPĆE ODREDBE
Članak 1.
(1) Ovim Pravilnikom se propisuje:
a) sadržaj sporazuma o razmjeni informacija između društva za upravljanje glavnim i društva za upravljanje napajajućim UCITS fondom iz članka 303. Zakona, odnosno sadržaj internih pravila poslovanja propisanih tim člankom Zakona,
b) sadržaj sporazuma o razmjeni informacija između depozitara glavnog i depozitara napajajućeg UCITS fonda iz članka 304. Zakona,
c) sadržaj sporazuma o razmjeni informacija između revizora glavnog i revizora napajajućeg UCITS fonda iz članka 306. Zakona,
(2) Ovim Pravilnikom se u pravni sustav Republike Hrvatske prenose članci 8. do 19., 24., 25., 27. i 28. Direktive Komisije 2010/44/EU od 1. srpnja 2010. o provedbi Direktive 2009/65/EZ Europskog parlamenta i Vijeća u vezi određenih odredbi o pripajanjima ili spajanjima fondova, strukturama glavnih i napajajućih fondova i postupku obavješćivanja (SL L 176, 10. 7. 2010.).
SADRŽAJ SPORAZUMA O RAZMJENI INFORMACIJA IZMEĐU DRUŠTAVA ZA UPRAVLJANJE GLAVNIM I NAPAJAJUĆIM UCITS FONDOM
Članak 2.
(1) Društva za upravljanje glavnim i napajajućim UCITS fondom dužna su sklopiti sporazum o razmjeni svih informacija i dokumentacije koja je potrebna da napajajući UCITS fond i njegovo društvo za upravljanje ispunjavaju zahtjeve i obveze određene Zakonom i podzakonskim aktima.
(2) Sadržaj sporazuma iz prethodnog stavka uključuje:
1. informacije o načinu i rokovima u kojima društvo za upravljanje glavnim UCITS fondom dostavlja društvu za upravljanje napajajućim UCITS fondom primjerak svojih pravila fonda, prospekt i ključne podatke za ulagatelje ili sve njihove izmjene i dopune,
2. informacije o načinu i rokovima u kojima društvo za upravljanje glavnim UCITS fondom obavještava društvo za upravljanje napajajućim UCITS fondom o delegiranju poslova upravljanja imovinom i upravljanja rizicima,
3. kada je to primjenjivo, informacije o načinu i rokovima u kojima društvo za upravljanje glavnim UCITS fondom dostavlja društvu za upravljanje napajajućim UCITS fondom internu dokumentaciju kojom su opisani procesi i poslovi te postupanja i odgovornosti u području upravljanja rizicima i praćenju usklađenosti s relevantnom zakonskom regulativom,
4. informacije o načinu i rokovima u kojima društvo za upravljanje glavnim UCITS fondom obavještava društvo za upravljanje napajajućim UCITS fondom o kršenju zakona i/ili pravila fonda te sporazuma iz stavka 1. ovog članka, od strane društva za upravljanje glavnim UCITS fondom,
5. kada napajajući UCITS fond koristi financijske izvedenice u svrhu zaštite od rizika, informacije o načinu i rokovima u kojima društvo za upravljanje glavnim UCITS fondom obavještava društvo za upravljanje napajajućim UCITS fondom o svojoj stvarnoj izloženosti prema financijskim izvedenicama, kako bi omogućio napajajućem UCITS fondu da izračuna svoju ukupnu izloženost u skladu s člankom 308. Zakona,
6. obvezu društva za upravljanje glavnim UCITS fondom da obavještava društvo za upravljanje napajajućim UCITS fondom o svim sporazumima o razmjeni informacija koje je zaključilo s trećim osobama te, kada je to primjenjivo, način i rokove u kojima navedene sporazume dostavlja društvu za upravljanje napajajućim UCITS fondom,
7. izjavu o klasama udjela glavnog UCITS fonda u koje napajajući UCITS fond može uložiti imovinu,
8. naknade i troškove koje će snositi napajajući UCITS fond te pojedinosti o mogućim snižavanjima ili povratima naknada ili troškova od strane glavnog UCITS fonda,
9. kada je to primjenjivo, uvjete u skladu s kojima se može provesti početni ili naknadni