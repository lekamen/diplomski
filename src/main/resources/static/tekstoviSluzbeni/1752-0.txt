89 14.08.2015 Odluka Ustavnog suda Republike Hrvatske broj: U-III-4149/2014 od 24. srpnja 2015.
USTAVNI SUD REPUBLIKE HRVATSKE
1753
Ustavni sud Republike Hrvatske u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Duška Šarin i Miroslav Šeparović, u postupku koji je ustavnom tužbom pokrenuo Ivo Sanader, kojeg zastupaju Čedo Prodanović i Jadranka Sloković, odvjetnici iz Zagreba, na sjednici održanoj 24. srpnja 2015. jednoglasno je donio
ODLUKU
I. Ustavna tužba se usvaja.
II. Ukidaju se:
– presuda Vrhovnog suda Republike Hrvatske broj: I Kž-Us 94/13-10 od 3. travnja 2014.,
– presuda Županijskog suda u Zagrebu broj: 7 K-US-26/11 od 19. studenoga 2012.
III. Predmet se vraća na ponovni postupak Županijskom sudu u Zagrebu.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ivo Sanader iz Zagreba, Kozarčeva 21, sada u Zatvoru u Zagrebu (u daljnjem tekstu: podnositelj) podnio je 14. srpnja 2014. ustavnu tužbu putem izabranih branitelja Jadranke Sloković i Čede Prodanovića, odvjetnika iz Zagreba.
2. Ustavna tužba podnesena je protiv presude Vrhovnog suda Republike Hrvatske (u daljnjem tekstu: Vrhovni sud) broj: I Kž-Us 94/13-10 od 3. travnja 2014. (u daljnjem tekstu: presuda Vrhovnog suda ili drugostupanjska presuda), kojom je preinačena presuda Županijskog suda u Zagrebu broj: 7 K-US-26/11 od 19. studenoga 2012. (u daljnjem tekstu: presuda Županijskog suda u Zagrebu ili prvostupanjska presuda).
3. Presudom Županijskog suda u Zagrebu podnositelj je proglašen krivim zbog počinjenja dvaju kaznenih djela iz kataloga kaznenih djela protiv službene dužnosti: prvo, zlouporabe položaja i ovlasti, te drugo, primanja mita.
4. Događaji vezani uz počinjenje kaznenog djela zlouporabe položaja i ovlasti s obilježjima ratnog profiterstva, opisani u točki 1. izreke prvostupanjske presude, zbili su se »u vremenu od kraja 1994. godine do 22. ožujka 1995.«. Taj se kazneni predmet u ovoj odluci označava kraticom: slučaj Hypo.
Događaji vezani uz počinjenje kaznenog djela primanja mita, opisani u točki 2. izreke prvostupanjske presude, zbili su se 2008. godine. Taj se kazneni predmet u ovoj odluci označava kraticom: slučaj INA-MOL.
5. U provedenom je kaznenom postupku primijenjeno više materijalnih zakona, i to:
– Kazneni zakon (»Narodne novine« broj 110/97., 27/98. – ispravak, 50/00. – odluka USRH broj: U-I-241/2000 od 10. svibnja 2000., 129/00., 84/05. – ispravak, 51/01., 111/03. – nije bio u primjeni, 190/03. – odluka USRH broj: U-I-2566/2003 i dr. od 27. studenoga 2003., 105/04., 71/06., 110/07., 152/08., 57/11., 77/11. – odluka USRH broj: U-I-1162/2008 od 28. lipnja 2011., 125/11. – čl. 381. Kaznenog zakona i 143/12. – čl. 36. Zakona o pravnim posljedicama osude, kaznenoj evidenciji i rehabilitaciji; u daljnjem tekstu: KZ/97), u tekstu koji je bio na snazi u relevantno vrijeme, a koji se naznačuje u odgovarajućim točkama obrazloženja ove odluke;
– Kazneni zakon (»Narodne novine« broj 125/11. i 144/12.; u daljnjem tekstu: KZ/11), koji je do dana donošenja ove odluke ponovo izmijenjen i dopunjen (»Narodne novine« broj 56/15. i 61/15. – ispravak), ali te izmjene i dopune nemaju značaja za ovaj predmet;
– Zakon o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije (»Narodne novine« broj 57/11.; u daljnjem tekstu: ZoNKD-RPiPP);
– Zakon o postupku oduzimanja imovinske koristi ostvarene kaznenim djelom i prekršajem (»Narodne novine« broj 145/10.; u daljnjem tekstu: ZoPOIK-KDiP).
6. Kazneni postupak provodio se na temelju Zakona o kaznenom postupku (»Narodne novine broj 152/08., 76/09., 80/11., 91/12. – odluka USRH broj: U-I-448/2009 i dr. od 19. srpnja 2012., 143/12., 56/13. i 145/13.; u daljnjem tekstu: ZKP/08), koji je do dana donošenja ove odluke ponovo izmijenjen i dopunjen (»Narodne novine« broj 152/14.), ali te izmjene i dopune nemaju značaja 