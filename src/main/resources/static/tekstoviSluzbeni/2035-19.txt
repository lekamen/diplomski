 Ustavom dijela članka 8. ZID-a ZIZHS-a/2015 kojim je članak 9. ZIZHS-a dopunjen novim stavkom 4.(1.).
50. Sukladno navedenom, Ustavni sud u tom dijelu nije prihvatio prijedlog predlagateljice.
Na temelju članka 43. stavka 1. Ustavnog zakona riješeno je kao u točki I. izreke rješenja.
d) Članak 8. ZID-a ZIZHS-a/2015 (članak 9. stavak 4.(2.) točke 1. i 2. ZIZHS-a)
51. Članak 9. stavak 4.(2.) točke 1. i 2. ZIZHS-a zabranjuju biračima i političkim strankama da kandidiraju osobe za koje u trenutku stupanja na snagu odluke o raspisivanju izbora nisu protekli rokovi rehabilitacije prema posebnom zakonu, a koje su pravomoćnom sudskom odlukom osuđene za kaznena djela protiv čovječnosti i ljudskog dostojanstva ili protiv života i tijela, koja su u tim zakonskim odredbama taksativno navedena.
52. Ustavni sud ne smatra da je potrebno opsežno obrazloženje razloga zbog kojih ne prihvaća prijedlog predlagateljice za pokretanje postupka za ocjenu suglasnosti s Ustavom članka 9. stavka 4.(2.) točaka 1. i 2. ZIZHS-a. Riječ je o počiniteljima više teških kaznenih djela protiv čovječnosti i ljudskog dostojanstva (genocid, zločin agresije, zločin protiv čovječnosti, ratni zločin, terorizam, terorističko udruženje, mučenje, ropstvo) i jednog kaznenog djela protiv života i tijela (teško ubojstvo).
Očito je, naime, da osporena zabrana kandidiranja u izborima zastupnika u Hrvatski sabor osoba koje su počinile ta djela zadovoljava ustavne zahtjeve i europske pravne standarde: – propisana je zakonom; – ima legitimni cilj (izbjegavanje aktivne uloge nerehabilitiranih počinitelja tih kaznenih djela u političkom odlučivanju, kao pretpostavke za izgradnju i očuvanje temelja djelotvorne i osmišljene demokracije koja se vodi vladavinom prava i javnim moralom); razmjerna je jer se odnosi samo na počinitelje teških kaznenih djela protiv čovječnosti i ljudskog dostojanstva te protiv života i tijela, koja su u zakonu taksativno navedena; – vremenski je ograničena jer traje od pravomoćnog izricanja kazne zatvora do nastupa rehabilitacije (koji nastup ovisi o visini izrečene kazne).
U tom smislu treba podsjetiti na predmet broj: U-VII-5293/2011 (»Narodne novine« broj 133/11.), na koji se pozvao i sam predlagatelj ZID-a ZIZHS-a/2015, u kojem se Ustavni sud bavio pitanjem može li osoba pravomoćna osuđena za počinjenje ratnog zločina biti sudionik izbornog procesa. Odgovor je bio negativan.
53. Sukladno navedenom, Ustavni sud nije prihvatio prijedlog predlagateljice za pokretanje postupka za ocjenu suglasnosti s Ustavom dijela članka 8. ZID-a ZIZHS-a/2015 kojim je članak 9. ZIZHS-a dopunjen novim stavkom 4.(2.) točkama 1. i 2.
Na temelju članka 43. stavka 1. Ustavnog zakona riješeno je kao u točki I. izreke rješenja.
e) Članak 8. ZID-a ZIZHS-a/2015 (članak 9. stavak 4.(2.) točka 3. ZIZHS-a)
54. Članak 9. stavak 4.(2.) točka 3. ZIZHS-a zabranjuje biračima i političkim strankama da kandidiraju osobe za koje u trenutku stupanja na snagu odluke o raspisivanju izbora nisu protekli rokovi rehabilitacije prema posebnom zakonu, a koje su pravomoćnom sudskom odlukom osuđene za kazneno djelo zlouporabe položaja i ovlasti, koje pripada skupini kaznenih djela protiv službene dužnosti.
Zabrana kandidiranja traje od pravomoćnog izricanja kazne (zbog počinjenja kaznenog djela zlouporabe položaja i ovlasti) do nastupa rehabilitacije. Za sva ostala kaznena djela protiv službene dužnosti zabrana kandidiranja traje – po sili članka 9. stavka 4.(1.) ZIZHS-a – od pravomoćnog izricanja kazne zatvora (pod uvjetom da je riječ o bezuvjetnoj kazni zatvora u trajanju duljem od šest mjeseci) do dana izvršenja kazne, ali ne i nastupa rehabilitacije.
55. Zabranu kandidiranja u izborima zastupnika u Hrvatski sabor osoba koje su pravomoćnom sudskom presudom osuđene zbog počinjenja bilo kojeg djela zlouporabe položaja i ovlasti na uvjetnu osudu ili kaznu zatvora u bilo kojem trajanju, a koje nisu rehabilitirane, Ustavni sud ne može prihvatiti kao ustavnopravno prihvatljivu zbog načina na koji je ta 