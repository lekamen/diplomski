83 28.07.2015 Odluka o osnivanju Nacionalnog koordinacijskog odbora za europske strukturne i investicijske fondove u Republici Hrvatskoj
VLADA REPUBLIKE HRVATSKE
1592
Na temelju članka 24. stavaka 1. i 3. Zakona o Vladi Republike Hrvatske (»Narodne novine«, br. 150/2011 i 119/2014), Vlada Republike Hrvatske je na sjednici održanoj 23. srpnja 2015. godine donijela
ODLUKU
O OSNIVANJU NACIONALNOG KOORDINACIJSKOG ODBORA ZA EUROPSKE STRUKTURNE I INVESTICIJSKE FONDOVE U REPUBLICI HRVATSKOJ
I.
Osniva se Nacionalni koordinacijski odbor za europske strukturne i investicijske fondove u Republici Hrvatskoj (u daljnjem tekstu: Nacionalni koordinacijski odbor) kao tijelo nadležno za osiguravanje sveukupne koordinacije i praćenja provedbe europskih strukturnih i investicijskih fondova (u daljnjem tekstu: ESI fondovi) te osiguravanje usklađenosti između različitih izvora financiranja i ulaganja koja se financiraju iz ESI fondova, drugih instrumenata i programa Europske unije, nacionalnih izvora i Europske investicijske banke.
II.
Nacionalni koordinacijski odbor čine:
– potpredsjednik Vlade Republike Hrvatske i ministar regionalnoga razvoja i fondova Europske unije, u svojstvu predsjednika Nacionalnog koordinacijskog odbora,
te članovi Nacionalnog koordinacijskog odbora:
– prva potpredsjednica Vlade Republike Hrvatske i ministrica vanjskih i europskih poslova,
– potpredsjednica Vlade Republike Hrvatske i ministrica socijalne politike i mladih,
– ministar financija,
– ministar gospodarstva,
– ministrica graditeljstva i prostornoga uređenja,
– ministar poduzetništva i obrta,
– ministar poljoprivrede,
– ministar pomorstva, prometa i infrastrukture,
– ministar rada i mirovinskoga sustava,
– ministar uprave,
– ministar zaštite okoliša i prirode i
– ministar znanosti, obrazovanja i sporta.
Članovi Nacionalnog koordinacijskog odbora iz stavka 1. ove točke imaju svoje zamjenike, koji se imenuju iz redova državnih dužnosnika.
Predsjednik Nacionalnog koordinacijskog odbora na sjednice može po potrebi pozivati i predstavnike drugih nadležnih tijela i institucija, pored tijela navedenih u ovoj točki Odluke.
III.
Zadaće Nacionalnog koordinacijskog odbora su:
– sveukupna koordinacija provedbe ESI fondova u Republici Hrvatskoj;
– strateško usmjeravanje ulaganja na temelju strateškog okvira Republike Hrvatske i Europske unije, rezultata provedbe ulaganja koja se financiraju iz ESI fondova, reformskih procesa i Europskog semestra, pogotovo u smislu određivanja prioriteta i ciljeva ulaganja te raspodjele dostupnih sredstava za ulaganja;
– praćenje provedbe ESI fondova, uključujući praćenje provedbe Sporazuma o partnerstvu i pojedinačnih programa koji proizlaze iz njega;
– osiguravanje usklađenosti različitih izvora financiranja ulaganja u Republici Hrvatskoj – ESI fondova planiranih kroz programe s mjerama financiranim iz drugih izvora, uključujući druge instrumente, inicijative i programe Europske unije, državni proračun Republike Hrvatske i ostale međunarodne programe, kao i usklađenost s financiranjem iz Europske investicijske banke;
– usvajanje komunikacijske strategije za ESI fondove i praćenje njezine provedbe;
– praćenje razine rashoda koji se odnose na provedbu ESI fondova u Republici Hrvatskoj;
– davanje mišljenja i preporuka o mjerama koje se odnose na poboljšanje provedbe programa;
– davanje mišljenja i preporuka, vezano uz prijedloge izmjene programa u pogledu raspodjele dostupnih sredstava;
– praćenje ostvarivanja ciljanih vrijednosti pokazatelja u okviru programa nužnih za dodjelu Pričuve za ostvarenje postignuća te davanje mišljenja i preporuka, vezano uz poboljšanje ostvarivanja potrebnih ciljeva i moguće izmjene raspodjele sredstava iz Pričuve za ostvarenje postignuća;
– nadziranje odgovarajućeg funkcioniranja sustava upravljanja i kontrole pojedinih programa koji se financiraju iz ESI fondova i
– praćenje poštivanja horizontalnih načela ravnopravnosti, jednakih mogućnosti, nediskriminacije i održivog razvoja u kontekstu ESI fondova.