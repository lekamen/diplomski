 procjenu povrede članka 29. Ustava i članka 6. Konvencije Ustavni sud provodit će strogi test ‘flagrantne uskrate pravde’ koji je Europski sud u predmetu Ahorugeze protiv Švedske (presuda, 27. listopada 2011., zahtjev br. 37075/09) obrazložio ovako:
‘115. ... Test ‘flagrantne uskrate pravde’ je strog (stringent). Flagrantna uskrata pravde izlazi izvan okvira običnih nepravilnosti ili nedostatka zaštitnih sredstava u sudskim postupcima koji mogu dovesti do kršenja članka 6. ... Tu se zahtijeva kršenje načela pravičnog suđenja ... koje je toliko fundamentalno da dovodi do poništenja (nullification) ili uništenja (destruction) same biti prava zajamčenog tim člankom.’
U svim ostalim kaznenim predmetima, za procjenu povrede članka 29. Ustava i članka 6. Konvencije primjenjuju se uobičajene ustavnosudske tehnike izgrađene u praksi Ustavnog suda u skladu s pravnim shvaćanjima Europskog suda.«
180. Budući da u slučaju Hypo, koji se razmatra u ovom ustavnosudskom postupku, nadležni kazneni sudovi nisu ispitali jesu li ostvarena zakonska obilježja RPiPP-djela/31-4 iz članka 7. stavka 1. ZoNKD-RPiPP-a, Ustavni sud razmotrit će prigovore podnositelja koji se odnose na navodne povrede njegova prava na pravično suđenje primjenom uobičajenih ustavnosudskih tehnika, a ne primjenom testa »flagrantne uskrate pravde«.
1) Prigovor o povredi jednakosti pred zakonom i sudovima
181. Podnositelj smatra da je ZoNKD-RPiPP »u konkretnom slučaju primijenjen isključivo zbog političke odluke da se poduzme progon protiv Ive Sanadera«, kako bi se »pod svaku cijenu omogućilo procesuiranje optuženog Ive Sanadera, kao jedine osobe u odnosu na koju je u RH taj zakon do tada primijenjen«.
Osim toga, »u nizu sličnih situacija nije poduziman progon zbog nastupa zastare ili su se u odnosu na druge počinitelje predmeti vodili po općim i posebnim odredbama Kaznenog zakona, a bez primjene Zakona o nezastarijevanju. Slijedom navedenog, podnositelj ustavne tužbe smatra da su mu presudama Županijskog suda u Zagrebu i Vrhovnog suda Republike Hrvatske povrijeđena prava na jednakost svih pred zakonom i sudovima koja proizlaze iz članka 14. stavka 2. Ustava Republike Hrvatske« (članak 14. stavak 2. u vezi s općim jamstvima pravičnog suđenja propisanih člankom 29. stavkom 1. Ustava), kao i usporedive odredbe članka 6. stavka 1. i članka 14. Konvencije.
182. Mjerodavne ustavne odredbe glase:
»Članak 14.
Svatko u Republici Hrvatskoj ima prava i slobode, neovisno o ... društvenom položaju ili drugim osobinama.
Svi su pred zakonom jednaki.«
»Članak 29.
Svatko ima pravo da ... sud pravično ... odluči o ... sumnji ili optužbi zbog kažnjivog djela.
(...)«
Članak 6. stavak 1. i članak 14. Konvencije glase:
»Članak 6.
PRAVO NA POŠTENO SUĐENJE
1. ... u slučaju podizanja optužnice za kazneno djelo protiv njega svatko ima pravo da ... sud pravično, ... ispita njegov slučaj. ...
(...)«
»Članak 14.
ZABRANA DISKRIMINACIJE
Uživanje prava i sloboda koje su priznate u ovoj Konvenciji osigurat će se bez diskriminacije na bilo kojoj osnovi, kao što je ... društveno podrijetlo ... ili druga okolnost.«
1.1. Ocjena Ustavnog suda
183. Prigovor podnositelja da mu je povrijeđeno ustavno jamstvo jednakosti pred zakonom i sudovima s obzirom na to da »u nizu sličnih situacija nije poduziman progon zbog nastupa zastare ili su se u odnosu na druge počinitelje predmeti vodili po općim i posebnim odredbama Kaznenog zakona, a bez primjene Zakona o nezastarijevanju«, Ustavni sud nije razmatrao.
Naime, osim navedene opće tvrdnje, podnositelj Ustavnom sudu nije predočio nijedan konkretan kazneni predmet koji bi bio usporediv sa slučajem Hypo, a kojim bi potkrijepio svoje tvrdnje o tome da je pred zakonom i sudovima bio stavljen u nejednak položaj u odnosu prema drugim osobama u usporedivoj pravnoj situaciji.
184. Ustavni sud, s obzirom na činjenice i okolnosti konkretnog slučaja pravomoćno utvrđene u sudskom postupku, a imajući u vidu da za svoje tvrdnje podnositelj nije pružio nikakve dokaze, odbacuje kao očito