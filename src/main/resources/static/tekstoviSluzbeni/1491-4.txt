
IZVJEŠTAVANJE O SUSTAVU UNUTARNJIH KONTROLA
Članak 20.
Odgovorna osoba institucije o funkcioniranju sustava unutarnjih kontrola izvještava na godišnjoj razini sukladno propisima kojima se uređuje davanje Izjave o fiskalnoj odgovornosti.
III. UNUTARNJA REVIZIJA
SVRHA I OBUHVAT POSLOVA UNUTARNJE REVIZIJE
Svrha unutarnje revizije
Članak 21.
Svrha unutarnje revizije je neovisna i objektivna procjena sustava unutarnjih kontrola te davanje stručnog mišljenja i savjeta za poboljšanje djelotvornosti procesa upravljanja rizicima, kontrola i upravljanja poslovanjem, odnosno korporativnog upravljanja.
Obuhvat poslova unutarnje revizije
Članak 22.
(1) Unutarnja revizija procjenjuje adekvatnost, učinkovitost i djelotvornost sustava unutarnjih kontrola i na temelju objektivnih dokaza osigurava dovoljnu razinu sigurnosti da je provođenje postojećih procesa upravljanja rizicima, kontrola i upravljanja poslovanjem, odnosno korporativnog upravljanja u funkciji:
a) ostvarivanja poslovnih ciljeva institucije
b) obavljanja poslovanja na pravilan, etičan, ekonomičan, učinkovit i djelotvoran način
c) usklađenosti poslovanja sa zakonima i drugim propisima, planovima, programima i postupcima
d) pouzdanosti i sveobuhvatnosti financijskih i drugih informacija i podataka, uključujući unutarnje i vanjsko izvještavanje
e) zaštite sredstava od rizika gubitaka uzrokovanih lošim upravljanjem, neopravdanim trošenjem i korištenjem te zaštite od drugih oblika nepravilnosti.
(2) Unutarnja revizija obavlja reviziju svih programa, projekata, aktivnosti i poslovnih procesa.
(3) Unutarnja revizija daje stručno mišljenje i preporuke za poboljšanje sustava unutarnjih kontrola u revidiranom području.
(4) Unutarnja revizija pruža savjetodavne usluge čija se vrsta i obuhvat određuju u dogovoru s rukovoditeljem koji traži savjet radi poboljšanja djelotvornosti procesa upravljanja rizicima, kontrola i upravljanja poslovanjem, odnosno korporativnog upravljanja, ne preuzimajući odgovornost rukovoditelja.
USPOSTAVA UNUTARNJE REVIZIJE
Odgovornost za uspostavu unutarnje revizije
Članak 23.
Odgovorna osoba institucije odgovorna je za uspostavu i osiguranje uvjeta za obavljanje poslova unutarnje revizije.
Načini uspostave unutarnje revizije
Članak 24.
(1) Unutarnja revizija uspostavlja se na jedan od sljedećih načina:
a) ustrojavanjem neovisne jedinice za unutarnju reviziju
b) imenovanjem unutarnjeg revizora
c) osnivanjem zajedničke jedinice za unutarnju reviziju
d) sporazumom o obavljanju poslova unutarnje revizije s institucijom koja unutarnju reviziju uspostavi na jedan od načina utvrđenih pod točkom a), b) ili c) ovoga stavka.
(2) Unutarnja revizija uspostavljena na jedan od načina iz stavka 1. ovoga članka obavlja unutarnju reviziju unutar institucije i u institucijama iz nadležnosti, osim u onima koje će unutarnju reviziju uspostaviti sukladno kriterijima za uspostavu unutarnje revizije.
Članak 25.
Ministar financija pravilnikom propisuje kriterije za uspostavu i međusobnu suradnju unutarnjih revizija te druga pitanja vezana uz organizacijsku i funkcionalnu neovisnost unutarnje revizije.
OSOBE OVLAŠTENE ZA OBAVLJANJE POSLOVA UNUTARNJE REVIZIJE
Ovlašteni unutarnji revizori
Članak 26.
(1) Poslove unutarnje revizije obavlja:
a) osoba koja je stekla stručno ovlaštenje ministra financija za obavljanje poslova unutarnje revizije u javnom sektoru ili
b) u trgovačkim društvima i drugim pravnim osobama može obavljati i osoba koja je stekla certifikat ovlaštenog unutarnjeg revizora koji izdaju strukovne organizacije.
(2) Iznimno od stavka 1. ovoga članka, unutarnju reviziju obavlja i osoba raspoređena na poslove unutarnje revizije koja je u postupku stjecanja stručnog ovlaštenja ili certifikata iz stavka 1. ovoga članka, uključujući i razdoblje dok se ne ispune uvjeti za stjecanje stručnog ovlaštenja ili certifikata koje određuju Ministarstvo financija, odnosno strukovne organizacije.
Stručno ovlaštenje ministra financija za obavljanje poslova unutarnje revizije u javnom sektoru