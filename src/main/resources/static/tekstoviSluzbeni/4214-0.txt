61 06.07.2016 Odluka Ustavnog suda Republike Hrvatske broj: U-III-5239/2013 od 3. lipnja 2016.
USTAVNI SUD REPUBLIKE HRVATSKE
1563
Ustavni sud Republike Hrvatske, u sastavu Jasna Omejec, predsjednica, te suci Marko Babić, Snježana Bagić, Slavica Banić, Mario Jelušić, Antun Palarić, Duška Šarin i Miroslav Šeparović, u postupku koji je ustavnom tužbom pokrenula Vesnica Škreblin iz Zagreba, zastupana po Bojani Tadić, odvjetnici u Odvjetničkom društvu Pedišić i partneri iz Zagreba, na sjednici održanoj 3. lipnja 2016. donio je
ODLUKU
I. Ustavna tužba se usvaja u odnosu na rješenje Vrhovnog suda Republike Hrvatske broj: Rev-x 245/13-2 od 28. svibnja 2013.
II. Ukida se rješenje Vrhovnog suda Republike Hrvatske broj: Rev-x 245/13-2 od 28. svibnja 2013.
III. Predmet se vraća Vrhovnom sudu Republike Hrvatske na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnijela je 13. travnja 2012. Vesnica Škreblin, hrvatska državljanka iz Zagreba, Podfuščak 13A, koju u postupku pred Ustavnim sudom zastupa Bojana Tadić, odvjetnica u Odvjetničkom društvu Pedišić i partneri iz Zagreba, Berislavićeva 12.
Podnositeljica u ustavnoj tužbi tvrdi da su joj presudom Županijskog suda u Zagrebu broj: Gž-510/12-3 od 14. veljače 2012. (u daljnjem tekstu: drugostupanjska presuda) i presudom Općinskog građanskog suda u Zagrebu broj: P-5480/10-62 od 15. rujna 2011. (u daljnjem tekstu: prvostupanjska presuda) povrijeđena sljedeća prava zajamčena Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.):
– pravo na jednakost pred zakonom (članak 14. stavak 2. Ustava), i
– pravo hrvatskih državljana i stranaca na jednakost pred sudovima (članak 26. Ustava).
2. Drugostupanjskom presudom odbijene su žalbe Martina Krpana i podnositeljice (1. i 2. tuženika u parničnom postupku) i potvrđena je prvostupanjska presuda.
Prvostupanjskom presudom je pod točkom I. izreke utvrđen ništavim darovni ugovor sklopljen 28. listopada 1999. između Martina Krpana kao darodavca i podnositeljice kao daroprimca i aneks tog ugovora od 3. prosinca 1999., te je pod točkom II. izreke naloženo Martinu Krpanu i podnositeljici nadoknaditi tužiteljici Mariji Jančić trošak parničnog postupka.
3. Budući da je protiv drugostupanjske presude podnositeljica podnijela tzv. »izvanrednu« reviziju Vrhovnom sudu Republike Hrvatske (u daljnjem tekstu: Vrhovni sud), Ustavni sud ju je dopisom broj: U-III-2384/2012 od 19. travnja 2012. obavijestio da će zastati s ustavnosudskim postupkom do dovršetka revizijskog postupka.
4. Podneskom od 22. listopada 2013. (nazvanim ustavna tužba) podnositeljica je obavijestila Ustavni sud da je Vrhovni sud donio rješenje broj: Rev-x 245/13-2 od 28. svibnja 2013. (u daljnjem tekstu: rješenje Vrhovnog suda), kojim je odbacio njezinu »izvanrednu« reviziju podnesenu protiv drugostupanjske presude. Navedenim podneskom podnositeljica je proširila ustavnu tužbu i u odnosu na rješenje Vrhovnog suda. Također je predložila da Ustavni sud nastavi ustavnosudski postupak.
Podnositeljica u navedenom podnesku tvrdi da su joj rješenjem Vrhovnog suda povrijeđena sljedeća prava zajamčena Ustavom:
– pravo na jednakost pred zakonom (članak 14. stavak 2. Ustava),
– pravo na pravično suđenje (članak 29. stavak 1. Ustava), i
– pravo vlasništva (članak 48. stavak 1. Ustava).
5. Za potrebe ustavnosudskog postupka pribavljen je spis Općinskog građanskog suda u Zagrebu broj: P-5480/10 (ranije broj: P-2161/03 i broj: P-3683/08).
II. ČINJENICE I OKOLNOSTI SLUČAJA
6. U postupku koji je prethodio ustavnosudskom predmet spora bilo je poništenje darovnog ugovora od 28. listopada 1999. i aneksa tog ugovora od 3. prosinca 1999. (u daljnjem tekstu: sporni ugovor o darovanju).
Spornim ugovorom o darovanju podnositeljici je njezin suprug darovao svoj suvlasnički dio (zajedničkog) stana (u daljnjem tekstu: darovani stan).
1) Brak između podnositeljice i Martina