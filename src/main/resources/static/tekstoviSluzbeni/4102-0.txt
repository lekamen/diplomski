56 17.06.2016 Pravilnik o razvrstavanju, kategorizaciji i posebnim standardima ugostiteljskih objekata iz skupine Hoteli
MINISTARSTVO TURIZMA
1451
Na temelju odredbi članka 8. stavka 4., članka 15. stavka 2., članka 16. stavka 2., članka 17. stavka 2. i članka 24. stavka 10. Zakona o ugostiteljskoj djelatnosti (»Narodne novine«, broj 85/2015), ministar nadležan za turizam, donosi
PRAVILNIK
O RAZVRSTAVANJU, KATEGORIZACIJI I POSEBNIM STANDARDIMA UGOSTITELJSKIH OBJEKATA IZ SKUPINE HOTELI
1. OPĆE ODREDBE
Članak 1.
(1) Ovim Pravilnikom propisuju se vrste ugostiteljskih objekata iz skupine Hoteli (u daljnjem tekstu: objekt), ugostiteljske usluge koje se moraju i mogu pružati u pojedinoj vrsti, vrste koje mogu biti klupskog tipa, minimalni uvjeti, vrste koje se kategoriziraju, kategorije, uvjeti za kategorije, oznake za vrste i kategorije, način označavanja vrsta i kategorija te sastav povjerenstva koje provodi očevid u objektu.
(2) Pravilnikom se propisuju vrste ugostiteljskih objekata iz skupine Hoteli za koje se može utvrditi posebni standard, vrste posebnih standarda, uvjeti i elementi koji moraju biti ispunjeni za pojedini standard, oznake i način označavanja posebnih standarda.
Članak 2.
(1) Ugostiteljski objekt iz skupine hoteli je poslovni objekt u kojem ugostitelj obavlja ugostiteljsku djelatnost odnosno pruža ugostiteljske usluge (smještaja, prehrane, pića i napitaka) u ugostiteljskim sadržajima (recepcija, sanitarni čvorovi, smještajne jedinice, sadržaji za prehranu i drugo).
(2) Ugostitelj u objektu mora pružati ugostiteljske usluge propisane ovim Pravilnikom u obveznim sadržajima i može pružati druge usluge u funkciji turističke potrošnje u neobveznim sadržajima, pod uvjetima propisanim ovim Pravilnikom.
(3) U objektu mogu druge fizičke i pravne osobe pružati usluge u funkciji turističke potrošnje koje nisu propisane ovim Pravilnikom kao obvezne.
Članak 3.
(1) Objekt mora stalno ispunjavati sve uvjete, sukladno kapacitetu, za pojedinu vrstu, kategoriju i posebni standard, propisane ovim Pravilnikom, ako ovim Pravilnikom nije drukčije propisano.
(2) Svi obvezni i neobvezni sadržaji objekta u kojima posluje ugostitelj ili druga fizička i pravna osoba moraju imati ujednačenu kvalitetu uređenja za određenu kategoriju.
(3) Iznimno od stavka 1. ovog članka, a na zahtjev ugostitelja, temeljem isprava o zaštiti povijesno-kulturnih dobara ili zbog ograničenja u pogledu: konstruktivnih elemenata, horizontalnih i vertikalnih komunikacija, instalacija i sigurnosti, ministar nadležan za turizam (u daljnjem tekstu: Ministar) može odobriti odstupanja od propisanih uvjeta za vrstu i kategoriju osim za površinu modula smještajne jedinice ili ako nisu osigurani uvjeti za nesmetanu i potpunu funkcionalnu namjenu objekta.
(4) Objekt u kojem ugostitelj posluje ljeti od 1. svibnja do 31. listopada ne mora zadovoljiti određene uvjete sukladno prilozima ovog Pravilnika.
(5) U cilju zaštite okoliša, rublje za krevet i ručnici mogu se mijenjati na zahtjev gosta, ako je o tome istaknuta obavijest u smještajnoj jedinici.
Članak 4.
(1) Objekti se razvrstavaju i kategoriziraju kao postojeći i novi objekti.
(2) Objekt je postojeći, ako građevina ili dio građevine ispunjava jedan od sljedećih uvjeta:
1. da objekt ima ili je imao rješenje o vrsti i kategoriji kao postojeći ugostiteljski objekt,
2. da je građevina izgrađena do 31. 12. 2003. godine (bez obzira na namjenu, naknadnu rekonstrukciju ili dogradnju odnosno nadogradnju),
3. da je konačna građevinska dozvola za gradnju građevine pribavljena do 31. 12. 2003. godine,
4. da objekt ima akt o legalizaciji nezakonito izgrađene građevine.
(3) Objekt je novi, ako ne ispunjava uvjete iz stavka 2. ovog članka.
2. MINIMALNI UVJETI
Članak 5.
Objekt se, u pogledu načina korištenja, sastoji od sljedećih prostorno funkcionalnih cjelina:
1. prostora komunikacija za goste i osoblje,
2. prostora (prostorija) koje zajedno koriste svi gosti – zajednički ugostiteljski sadržaji (recepcija; sanitarni čvor; usluživanje 