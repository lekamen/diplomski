110 13.10.2015 Zakon o izmjenama i dopunama Zakona o trgovačkim društvima
HRVATSKI SABOR
2127
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O TRGOVAČKIM DRUŠTVIMA
Proglašavam Zakon o izmjenama i dopunama Zakona o trgovačkim društvima, koji je Hrvatski sabor donio na sjednici 25. rujna 2015. godine.
Klasa: 011-01/15-01/113 Urbroj: 71-05-03/1-15-2 Zagreb, 1. listopada 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O TRGOVAČKIM DRUŠTVIMA
Članak 1.
U Zakonu o trgovačkim društvima (»Narodne novine«, br. 111/93., 34/99., 121/99. – vjerodostojno tumačenje, 52/00. – Odluka Ustavnog suda Republike Hrvatske, 118/03., 107/07., 146/08., 137/09., 125/11., 111/12. i 68/13.) u članku 62. stavku 1. riječi: »njihovim temeljnim ulozima« zamjenjuju se riječima: »nominalnim iznosima njihovih poslovnih udjela«.
Članak 2.
Članak 64. mijenja se i glasi:
»(1) Upis u sudski registar trgovački sud objavljuje bez odgađanja na internetskoj stranici na kojoj se nalazi sudski registar.
(2) Smatra se da je upis objavljen istekom dana objave na internetskoj stranici na kojoj se nalazi sudski registar.«.
Članak 3.
U članku 174. stavku 1. riječi: »u »Narodnim novinama« Republike Hrvatske« zamjenjuju se riječima: »na internetskoj stranici na kojoj se nalazi sudski registar«.
Članak 4.
Iza članka 248. dodaju se naslov i članak 248.a koji glase:
»Sukob interesa
Članak 248.a
(1) Član uprave ne može bez suglasnosti nadzornog odbora sudjelovati u odlučivanju ili sklapanju pravnog posla ako:
1) je zastupnik po zakonu, zakonski zastupnik, prokurist ili punomoćnik druge ugovorne strane,
2) mu je druga ugovorna strana ili zastupnik po zakonu, zakonski zastupnik, prokurist ili punomoćnik druge ugovorne strane srodnik po krvi u pravoj liniji do bilo kojeg stupnja, a u pobočnoj liniji do drugog stupnja ili mu je bračni drug, izvanbračni drug ili srodnik po tazbini do drugog stupnja, bez obzira na to je li brak prestao ili nije, ili je posvojitelj ili posvojenik druge ugovorne strane, njezina zastupnika po zakonu, zakonskog zastupnika, prokurista ili punomoćnika,
3) vezano uz pravni posao o kojem se odlučuje ili se sklapa postoji sukob interesa između člana uprave i društva.
(2) Bez obzira na to sudjeluje li u odlučivanju ili sklapanju pravnog posla, član uprave mora o okolnostima iz stavka 1. ovoga članka odmah obavijestiti ostale članove uprave i nadzorni odbor, te u obavijesti navesti sve relevantne činjenice o prirodi svojeg odnosa s drugom ugovornom stranom te svoju procjenu postojanja sukoba interesa.
(3) Ako član uprave postupi protivno dužnosti iz stavka 1. i 2. ovoga članka, na odgovarajući se način primjenjuju odredbe članka 248. stavka 2. i 3. ovoga Zakona.«.
Članak 5.
U članku 368. stavku 3. riječi: »u »Narodnim novinama« Republike Hrvatske« zamjenjuju se riječima: »na internetskoj stranici na kojoj se nalazi sudski registar«.
Članak 6.
Članak 373. mijenja se i glasi:
»Uz upućivanje na prestanak društva moraju se pozvati vjerovnici društva da prijave svoje tražbine. Poziv se mora objaviti u glasilu društva i na internetskoj stranici na kojoj se nalazi sudski registar, s naznakom da vjerovnici prijave društvu svoje tražbine u roku od šest mjeseci od dana objave poziva. Poznate vjerovnike treba posebno obavijestiti.«.
Članak 7.
U članku 379. stavak 1. mijenja se i glasi:
»(1) Imovina društva može se podijeliti dioničarima tek po proteku godinu dana od dana objave poziva vjerovnicima da prijave svoje tražbine.«.
U stavku 2. riječi: »šest mjeseci« zamjenjuju se riječima: »četiri mjeseca«.
Članak 8.
Iza članka 429. dodaju se naslov i članak 429.a koji glase:
»Sukob interesa
Članak 429.a
(1) Na sprječavanje sukoba interesa člana uprave na odgovarajući se način primjenjuju odredbe članka 248.a ovoga Zakona.
(2) Ako društvo nema nadzorni odbor, suglasnost iz članka 248.a stavka 1. ovoga Zakona daju članovi društva.«.
Članak 9.
U članku 463.