91 12.10.2016 Pravilnik o znaku zaštite okoliša "Prijatelj okoliša"
MINISTARSTVO ZAŠTITE OKOLIŠA I PRIRODE
1940
Na temelju članka 214. stavka 2. Zakona o zaštiti okoliša (»Narodne novine«, br. 80/13, 153/13 i 78/15), ministar zaštite okoliša i prirode donosi
PRAVILNIK
O ZNAKU ZAŠTITE OKOLIŠA
»PRIJATELJ OKOLIŠA«
I. OPĆE ODREDBE
Članak 1.
Ovim Pravilnikom uređuje se postupak i način dodjele znaka zaštite okoliša »Prijatelj okoliša«, sadržaj mjerila, opis i postupak razvoja te način revizije mjerila, uvjeti za uporabu i oduzimanje znaka, izgled znaka kao i sastav i način rada savjetodavnog stručnog povjerenstva.
Članak 2.
Znak zaštite okoliša »Prijatelj okoliša« (u daljnjem tekstu: znak Prijatelj okoliša) je dobrovoljni instrument zaštite okoliša kojim se označavaju proizvodi, a koji se u usporedbi sa sličnim proizvodima odlikuju manje negativnim utjecajem na okoliš u cjelokupnom životnom ciklusu. Znak Prijatelj okoliša potrošaču pruža potpunu, vjerodostojnu i znanstveno utemeljenu informaciju o utjecaju proizvoda na okoliš.
Članak 3.
Znak Prijatelj okoliša dio je politike zaštite okoliša i održivog razvoja čiji je cilj smanjiti negativni utjecaj proizvodnje i potrošnje na okoliš, na potrošnju prirodnih dobara, na klimu i na zdravlje. U međunarodnom sustavu znakova zaštite okoliša, znak Prijatelj okoliša spada u eko-oznake tipa I, prema hrvatskoj normi HRN EN ISO 14024:2008 – Označivanje povezano s okolišem tipa I.
Članak 4.
Znak Prijatelj okoliša može se dodijeliti pravnim i fizičkim osobama koje proizvode ili distribuiraju proizvode, te trguju odnosno pružaju usluge koje pridonose učinkovitom korištenju energije i prirodnih dobara i većem stupnju zaštite okoliša.
Članak 5.
(1) U smislu ovog Pravilnika pojedini pojmovi imaju sljedeće značenje:
1) Elaborat je stručna podloga o usklađenosti proizvoda s mjerilima u postupku ishođenja znaka Prijatelj okoliša,
2) Fond je Fond za zaštitu okoliša i energetsku učinkovitost,
3) Ministarstvo je ministarstvo nadležno za poslove zaštite okoliša,
4) Ministar je ministar nadležan za poslove zaštite okoliša,
5) Mjerila su kriteriji prema kojima se dodjeljuje znak Prijatelj okoliša, a na osnovu kojih se proizvod koji bitno manje opterećuje okoliš razlikuje od drugih proizvoda iz iste skupine,
6) Nositelj znaka Prijatelj okoliša je pravna ili fizička osoba koja je prošla sve faze postupka dodjele znaka Prijatelj okoliša te stekla pravo na svom proizvodu istaknuti taj znak,
7) Ovlaštenik je pravna ili fizička osoba ovlaštena za obavljanje stručnih poslova zaštite okoliša pod uvjetima propisanima Zakonom o zaštiti okoliša i posebnim propisom,
8) Potrošač je svaka fizička osoba prema posebnom propisu o zaštiti potrošača,
9) Potvrda je potvrda o dodjeli znaka Prijatelj okoliša,
10) Povjerenstvo je savjetodavno stručno povjerenstvo,
11) Proizvod označava robu i usluge,
12) Razvoj mjerila je postupak koji uključuje izradu mjerila za novu skupinu proizvoda,
13) Skupina proizvoda su proizvodi koji su slični s obzirom na namjenu i uporabu ili imaju slična funkcionalna svojstva te su slični prema shvaćanju potrošača,
14) Utjecaj na okoliš znači svaku promjenu okoliša koja je u cijelosti ili djelomično nastala zbog djelovanja proizvoda na okoliš tijekom njegovog životnog ciklusa,
15) Verifikacija je postupak provjere i potvrđivanja usklađenosti proizvoda s mjerilima za odgovarajuću skupinu proizvoda, kojeg provodi ovlaštenik pri izradi elaborata,
16) Zakon je Zakon o zaštiti okoliša.
(2) Ostali pojmovi koji se koriste u ovom Pravilniku imaju jednako značenje kao pojmovi koji se koriste u Zakonu.
(3) Izrazi koji u ovom Pravilniku imaju rodno značenje koriste se neutralno i odnose se na muške i ženske osobe.
Članak 6.
Odredbe ovog Pravilnika primjenjuju se na sve proizvode dostupne za distribuciju, potrošnju ili uporabu na tržištu Republike Hrvatske, osim na:
– prehrambene proizvode (hranu i pića)
– farmaceutske proizvode (lijekovi za ljude, lijekovi u veterini, bilo koja vrsta medicinskih proizvoda)
–