geografski logične« (v. točke 23. i 24., te točke od 35. do 38. obrazloženja ovog rješenja).
12. Predlagatelj dalje navodi da je postojeća podjela na deset (10) izbornih jedinica provedena nakon dovršetka reintegracije područja koja su bila okupirana za vrijeme Domovinskog rata, uz uvažavanje tada dostupnih demografskih podataka. Smatra da je nakon petnaest godina takva podjela postala definitivno zastarjela i da je već »duže vremena posve evidentna potreba da se područja izbornih jedinica prilagode promijenjenim demografskim datostima«. U tom smislu zaključuje:
»Posljedično, hrvatsko izborno zakonodavstvo se nalazi u jednom objektivno zapuštenom i neprikladnom stanju. Ukidanje pobijanog zakona bi popravilo tu situaciju, jer bi zakonodavac nakon toga očito morao na uredniji način delimitirati izborne jedinice, prije prvih narednih izbora za Hrvatski sabor.«
13. U prijedlogu se prikazuje i stanje birača po izbornim jedinicama na izborima zastupnika u 7. saziv Hrvatskog sabora održanima 2011. godine. Mjerodavni dijelovi prijedloga glase:
»Prema Izvješću o konačnim izbornim rezultatima izbora za zastupnike u Hrvatski sabor objavljenima po Državnom izbornom povjerenstvu RH 13. prosinca 2011. god, broj birača u pojedinim izbornim jedinicama (izostavivši glasačke jedinice za autohtone nacionalne manjine i za hrvatske državljane koji nemaju prebivalište u Republici Hrvatskoj) je, kako slijedi: I. izborna jedinica: 358.750 glasača II. izborna jedinica: 403.716 glasača III. izborna jedinica: 364.322 glasača IV. izborna jedinica: 333.927 glasača V. Izborna jedinica: 367.654 glasača VI. Izborna jedinica: 352.471 glasača VII. Izborna jedinica: 413.148 glasača VIII. izborna jedinica: 385.376 glasača IX. Izborna jedinica: 440.597 glasača X. Izborna jedinica: 422.392 glasača Prosječni broj glasača u ovih 10 izbornih jedinica je 384.253; možemo opaziti da je takvom prosjeku bliska jedino VIII. izborna jedinica. Izborne jedinice V. i VIII. se od prosjeka udaljuju unutar prihvatljivih 5%; izborne jedinice IV., IX. i X. se od prosjeka udaljuju za više od 10% – i to u različitim pravcima. Naposljetku proizlazi da je glas birača u IV. Izbornoj jedinici čak 31,94% teži nego u IX. izbornoj jedinici, te za 14,32% teži nego u ‘prosječnoj’ VIII. izbornoj jedinici. Glas birača u nešto malobrojnijoj X. izbornoj jedinici je za 17.73% teži od glasa birača u I. izbornoj jedinici, 26,49% teći od glasa birača u IV. izbornoj jedinici i 19,83% teži od glasa birača u VI. izbornoj jedinici.«
14. Predlagatelj podsjeća da je Komisija za demokraciju putem prava (Venecijanska komisija) utvrdila standard prema kojem bi delimitaciju izbornih jedinica valjalo provesti barem jednom u deset godina, a obavezno onda kad nastupe razlike u težini glasa veće od 15 % (v. točku 42. obrazloženja ovog rješenja). Predlagatelj se poziva i na stajališta Europskog suda za ljudska prava, navodeći:
»Prema judikaturi Europskog suda za ljudska prava, iskazanoj u presudi u slučaju Yumak i Sadak protiv Turske br. 10226/03 od 08.07.2008. god., države članice Konvencije dužne su održavati izbore koji osiguravaju izraz volje naroda, uz poštivanje prava pojedinog građana da bira i bude biran. Eventualna ograničenja propisana izbornim zakonodavstvom ‘ne smiju sprječavati slobodni izraz volje naroda u izboru zakonodavnog tijela – drugim riječima one moraju odražavati ... nastojanje da održe integritet i učinkovitost izbornog procesa usmjerenoga na prepoznavanje volje naroda putem općeg prava glasa.’ (toč. 109. iv.) U razradi odredbe čl. 18. Konvencije primjenjuje Europski sud koncept ‘impliciranih ograničenja’ (eng. ‘implied limitations’; usp. Mathieu-Mohin i Clerfayt protiv Belgije br. 9267/81 toč. 52, u svezi Golder protiv UK br. 4451/70 toč. 37 – 40) gdje se nastoji odrediti mjera do koje države članice mogu ograničiti realizaciju prava zajamčenih člankom 3. Prvog protokola. ESLJP iznosi da se eventualna ograničenja prava birača mogu smatrati legitimnima: – ako ograničenja ne umanjuju prava