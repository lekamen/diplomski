 morska obala i otoci, vode, zračni prostor, rudno blago i druga prirodna bogatstva, ali i zemljište, šume, biljni i životinjski svijet, drugi dijelovi prirode, nekretnine i stvari od osobito kulturnog, povijesnog, gospodarskog i ekološkog značenja, za koje je zakonom određeno da su od interesa za Republiku Hrvatsku, imaju njezinu osobitu zaštitu.
Zakonom se određuje način na koji dobra od interesa za Republiku Hrvatsku mogu upotrebljavati i iskorištavati ovlaštenici prava na njima i vlasnici, te naknada za ograničenja kojima su podvrgnuti.«
49. Kad je riječ o javnim cestama, Ustavni sud podsjeća da je i sam zakonodavac u svom dosadašnjem djelovanju imao problema pri razgraničavanju pojmova »dobro od interesa za Republiku Hrvatsku« u smislu članka 52. Ustava te pojmova »opće dobro« i »javno dobro u općoj uporabi« u smislu Zakona o vlasništvu i drugim stvarnim pravima (»Narodne novine« broj 91/96., 68/98. – Zakon o izmjenama i dopunama Zakona o prodaji stanova na kojima postoji stanarsko pravo, 137/99. – odluka USRH, 22/00. – odluka USRH, 73/00., 129/00. – Zakon o izmjenama i dopunama Stečajnog zakona, 114/01., 79/06., 141/06., 146/08., 38/09., 153/09., 143/12. i 152/14.; u daljnjem tekstu: ZoV).
U nastavku se prikazuju zakonska određenja statusa javnih cesta u pojedinim zakonodavnim razdobljima od 1990. do danas.
50. U prvom zakonodavnom razdoblju (svibanj – listopad 1990.) koje je započelo stupanjem na snagu Zakona o javnim cestama (»Narodne novine« broj 20 od 4. svibnja 1990.), javne ceste imale su status »dobra u općoj upotrebi« (članak 2.), a održavanje i zaštita javnih cesta bili su proglašeni djelatnošću »od posebnog društvenog interesa« (članak 3.).
51. U drugom zakonodavnom razdoblju (listopad 1990. – 1996.), koje je započelo stupanjem na snagu Zakona o javnim cestama (»Narodne novine« broj 42 od 10. listopada 1990., uz kasnije izmjene i dopune objavljene u »Narodnim novinama« broj 34/91.), javne ceste također su imale status »dobra u općoj upotrebi« (članak 3.), a »djelatnost održavanja, zaštite, rekonstrukcije i izgradnje javnih cesta, osim poslova projektiranja i izvođenja radova rekonstrukcije i izgradnje« bila je proglašena djelatnošću »od posebnog društvenog interesa« jer »predstavlja nezamjenjiv uvjet života i rada građana i poduzeća na teritoriju Republike« (članak 1.).
52. U trećem zakonodavnom razdoblju koje je započelo stupanjem na snagu Zakona o javnim cestama (»Narodne novine« broj 100 od 28. studenoga 1996., uz kasnije izmjene i dopune objavljene u »Narodnim novinama« broj 76/98., 27/01., 114/01. i 65/02.), javne ceste prvi i jedini put do danas dobile su status »dobra od interesa za Republiku Hrvatsku« u smislu članka 52. Ustava, pri čemu su i dalje ostale u općoj uporabi. Dotadašnji pojam »djelatnosti od posebnog društvenog interesa« bio je zamijenjen pojmom »interesa Republike Hrvatske«. Mjerodavne odredbe tog zakona su glasile:
»Članak 2.
Javna cesta je dobro od interesa za Republiku Hrvatsku i u općoj je uporabi.
Na javnim se cestama ne može stjecati pravo vlasništva niti druga stvarna prava po bilo kojoj osnovi.«
»Članak 19.
Građenje i održavanje javnih cesta u interesu je Republike Hrvatske.
(...)«
53. U velikom dijelu četvrtog zakonodavnog razdoblja, koje je započelo stupanjem na snagu Zakona o javnim cestama (»Narodne novine« broj 180 od 20. prosinca 2004., uz kasnije izmjene i dopune objavljene u »Narodnim novinama« broj 82/06., 138/06., 146/08., 152/08., 38/09., 124/09., 153/09. i 73/10.), javne ceste bile su proglašene »općim dobrom«. Naime, sve do stupanja na snagu Zakona o izmjenama i dopunama Zakona o javnim cestama 29. prosinca 2009. (»Narodne novine« broj 153 od 21. prosinca 2009.; u daljnjem tekstu: ZID ZoJC/09), mjerodavna odredba za određenje pravnog statusa javnih cesta je glasila:
»Članak 2.
Javne ceste su opće dobro i na njima se ne može stjecati pravo vlasništva niti druga stvarna prava po bilo kojoj osnovi.«
53.1. Čini se da je do određenja javnih cesta kao »općeg dobra« u prvom