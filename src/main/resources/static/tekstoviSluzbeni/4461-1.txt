 svih činjeničnih i pravnih pitanja, Sud je utvrdio da tužbeni zahtjev tužitelja nije osnovan.
Iz sadržaja spisa predmeta upravnog postupka razvidno je, a isto je i nesporno među strankama, da je u postupku inspekcijskog nadzora nad tužiteljem i provedenim očevidom u zgradi na adresi Vijenac Ive Marinkovića 13, Ogulin, utvrđeno da je tužitelj na temelju Ugovora o pružanju usluge pristupa bežičnom interenetu i slobodnom RF spektru (sklopljen 7. travnja 2009. godine s Vedranom Kučinićem) i Sporazuma o pristupu zgradi i smještaju sučelja vanjske pristupne mreže (ENI) i APS/SPS (sklopljen 10. svibnja 2010. godine s Ljubicom Kučinić) pristupio navedenoj stambenoj zgradi na način da je u zajedničkim dijelovima iste instalirao elektroničku komunikacijsku infrastrukturu i povezanu opremu.
Odredbom čl. 12. Pravilnika propisano je da operator s vlasnikom ili predstavnikom (su)vlasnika zgrade sklapa sporazum o pristupu zgradi do mjesta predviđenih za smještaj sučelja vanjske pristupne mreže (ENI) odnosno predviđenih prostora operatora (APS/SPS) ako za tu zgradu ima najmanje jedan zahtjev za priključenje. Sporazumom se operator obvezuje poštivati tehničke uvjete priključenja propisane glavnim projektom EKMI-a zgrade.
Dakle, s obzirom na nespornu činjenicu da je tužitelj infrastrukturu potrebnu za obavljanje djelatnosti pružanja elektroničkih komunikacijskih usluga postavio u dijelu zgrade koji je u zajedničkom vlasništvu svih suvlasnika, a iz prethodno citirane odredbe Pravilnika jasno i nedvojbeno proizlazi da se instalaciji takve opreme može pristupiti tek po prethodno sklopljenom sporazumu koji se, u slučajevima kada se radi o zgradi s više stanova, sklapa s predstavnikom suvlasnika, to nisu osnovani navodi tuženika da je zgradi mogao pristupiti temeljem sporazuma zaključenog s vlasnicom stana u koji je isporučena usluga. Na temelju takvog sporazuma tužitelj je predmetnu opremu mogao postaviti samo u posebnom dijelu zgrade, odnosno, u stanu Ljubice Kučinić. Činjenica da je Pravilnik stupio na snagu 5. siječnja 2010. godine, odnosno nakon što je Vedran Kučinić zasnovao pretplatnički odnos s tužiteljem (Ugovor o pružanju usluge pristupa bežičnom internetu i slobodnom RF spektru od 7. travnja 2009. godine), nije od utjecaja na drugačije rješavanje ove upravne stvari budući samim zasnivanjem ugovornog odnosa s jednim pretplatnikom tužitelj nije stekao pravo da u svrhu ispunjenja svojih ugovornih obveza vrši preinake na zajedničkim dijelovima zgrade (uključujući i kućne instalacije) već je takvim preinakama mogao pristupiti tek po odobrenju ostalih suvlasnika obzirom da prema odredbama Zakona o vlasništvu i drugim stvarnim pravima o svim pitanjima koja se tiču zajedničkih dijelova i uređaja zgrade odlučuju svi suvlasnici.
Uzevši u obzir navedeno, osporavano rješenje tuženika ocjenjuje se zakonitim te je stoga, na temelju čl. 57. st. 1. ZUS-a, odlučeno kao u izreci ove presude.
UPUTA O PRAVNOM LIJEKU
Protiv ove presude dopuštena je žalba Visokome upravnom sudu Republike Hrvatske. Žalba se podnosi putem ovog Suda u dovoljnom broju primjeraka za sud i sve stranke u sporu, u roku od 15 dana od dana dostave presude.
Žalba odgađa izvršenje pobijane presude (čl. 66. st. 5. ZUS-a).
Broj: 5 UsI-674/14-11
Rijeka, 22. srpnja 2016.
Sudac Vedran Juričić, dipl. iur., v. r.
