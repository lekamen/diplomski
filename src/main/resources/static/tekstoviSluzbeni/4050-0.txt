53 08.06.2016 Odluka Ustavnog suda Republike Hrvatske broj: U-IIIA-5072/2011 od 4. svibnja 2016.
USTAVNI SUD REPUBLIKE HRVATSKE
1399
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenula Marija Maja Ivanetić iz Zagreba s boravkom u Sjedinjenim Američkim Državama, koju zastupa Stjepan Bićan, odvjetnik u Zagrebu, na sjednici održanoj 4. svibnja 2016. donio je
ODLUKU
I. Ustavna tužba se usvaja.
II. Općinski građanski sud u Zagrebu dužan je bez odgode nastaviti postupak i u najkraćem mogućem roku, ali ne duljem od tri (3) mjeseca računajući od prvog idućeg dana nakon objave ove odluke u »Narodnim novinama«:
– donijeti odluku u predmetu koji se prije spajanja vodio pod poslovnim brojem P-4675/91;
– donijeti odluku u predmetu koji se prije spajanja vodio pod poslovnim brojem P-4683/91 u dijelu koji je nakon stupanja na snagu Zakona o naknadi za imovinu oduzetu za vrijeme jugoslavenske komunističke vladavine (»Narodne novine« broj 92/96.) ostao u sudskoj nadležnosti, a ostale tužbene zahtjeve riješiti u skladu s pravilima o nadležnosti koji su propisani tim zakonom.
III. Ministarstvo pravosuđa Republike Hrvatske dužno je što je prije moguće, a najkasnije u roku od 60 dana računajući od prvog idućeg dana nakon objave ove odluke u »Narodnim novinama«, donijeti rješenje o žalbi u predmetu broj: UP/II-942-01/13-01/725.
IV. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositeljici ustavne tužbe Mariji Maji Ivanetić iz Zagreba, Grškovićeva 19a, s boravkom u U.S.A., 8940 Savannah Park, Orlando, FL 32819-4432, određuje se primjerena naknada zbog povrede prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 25.000,00 kuna.
V. Naknada iz točke IV. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositeljice Ministarstvu pravosuđa Republike Hrvatske za njezinu isplatu.
VI. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Podnositeljica je 27. srpnja 2010. podnijela drugi po redu zahtjev za zaštitu prava na suđenje u razumnom roku Županijskom sudu u Zagrebu (u daljnjem tekstu: drugostupanjski sud). Predmet se pred tim sudom vodio pod brojem Gzp-924/10.
Zahtjev je podnesen zbog nerazumnog trajanja dvaju parničnih postupaka pred Općinskim građanskim sudom u Zagrebu (u daljnjem tekstu: prvostupanjski sud) koji su pokrenuti 1991. godine i spojeni 1993. godine (broj: P-4675/91 i broj: P-4683/91). Taj je spojeni (»jedinstveni«) parnični postupak prvostupanjski sud prekinuo 2005. godine.
2. Protiv rješenja o prekidu tog parničnog postupka podnositeljica se višekratno koristila sredstvima pravne zaštite. Tako je Vrhovnom sudu Republike Hrvatske (u daljnjem tekstu: Vrhovni sud) podnijela i reviziju (revizijski predmet broj: Rev-x 798/11-2), pa je cijeli spis parničnog predmeta broj: P-4675/91 dostavljen 2011. godine Vrhovnom sudu radi rješavanja o reviziji.
3. S obzirom na provedbu revizijskog postupka, Županijski sud u Zagrebu donio je rješenje broj: Gzp-924/10-8 od 29. kolovoza 2011., kojim se oglasio nenadležnim u povodu podnositeljičinog zahtjeva za zaštitu prava na suđenje u razumnom roku od 27. srpnja 2010. te je predmet proslijedio »nadležnom Ustavnom sudu Republike Hrvatske na daljnji postupak«.
Rješenje Županijskog suda u Zagrebu broj: Gzp-924/10-8 od 29. kolovoza 2011. i preslika pripadajućeg parničnog spisa Općinskog građanskog suda u Zagrebu broj: P-4675/91 zaprimljeni su u Ustavnom sudu 28. listopada 2011.
4. Podnositeljičin zahtjev za zaštitu prava na suđenje u razumnom roku, proslijeđen Ustavnom sudu, smatra se ustavnom