57 21.06.2016 Pravilnik o uvjetima koje moraju ispunjavati ovlaštene osobe za obavljanje stručnih poslova u području planiranja civilne zaštite
DRŽAVNA UPRAVA ZA ZAŠTITU I SPAŠAVANJE
1467
Na temelju članka 49. stavka 3. Zakona o sustavu civilne zaštite (»Narodne novine«, br. 82/15) ravnatelj Državne uprave za zaštitu i spašavanje donosi
PRAVILNIK
O UVJETIMA KOJE MORAJU ISPUNJAVATI OVLAŠTENE OSOBE ZA OBAVLJANJE STRUČNIH POSLOVA U PODRUČJU PLANIRANJA CIVILNE ZAŠTITE
I. OPĆE ODREDBE
Članak 1.
Ovim Pravilnikom propisuju se uvjeti koje moraju ispunjavati ovlaštene pravne osobe ili obrtnici za obavljanje stručnih poslova u području planiranja civilne zaštite, sadržaj zahtjeva za izdavanje suglasnosti za obavljanje stručnih poslova u području planiranja civilne zaštite, način izdavanja, uvjeti stjecanja i način oduzimanja suglasnosti, rok na koji se suglasnost izdaje te sadržaj i način vođenja očevidnika.
Članak 2.
(1) Ovlaštenje za obavljanje stručnih poslova u području planiranja civilne zaštite mogu dobiti pravne osobe ili obrtnici (u daljnjem tekstu: Ovlaštenik) na temelju rješenja čelnika središnjeg tijela državne uprave nadležnog za poslove civilne zaštite pod uvjetima određenim Zakonom o sustavu civilne zaštite (u daljnjem tekstu: Zakon) i ovim Pravilnikom te sukladno posebnim propisima u području civilne zaštite i zaštite okoliša.
(2) Ovlaštenik je dužan za vrijeme trajanja ovlasti ispunjavati sve uvjete propisane odredbama Zakona i propisima za njegovu provedbu i ovog Pravilnika.
II. STRUČNI POSLOVI U PODRUČJU PLANIRANJA CIVILNE ZAŠTITE
Članak 3.
(1) Stručni poslovi u području planiranja civilne zaštite podijeljeni su u dvije grupe:
1. Prva grupa stručnih poslova u području planiranja civilne zaštite obuhvaća poslove na izradi sljedećih planskih dokumenata:
– plana djelovanja civilne zaštite jedinice lokalne i područne (regionalne) samouprave
– procjene rizika i operativnih planova pravnih osoba koje u obavljanju djelatnosti koriste opasne tvari.
2. Druga grupa stručnih poslova u području planiranja civilne zaštite obuhvaća poslove na izradi vanjskog plana civilne zaštite jedinice područne (regionalne) samouprave za slučaj nesreća koje uključuju opasne tvari za postrojenje ili industrijsku zonu.
(2) Jedinice lokalne i područne (regionalne) samouprave mogu za prvu grupu stručnih poslova u području planiranja civilne zaštite sklopiti ugovor sa Ovlaštenikom u svojstvu konzultanta/savjetnika:
– u postupku izrade procjena rizika od velikih nesreća i
– analize stanja i izrade godišnjeg plana razvoja sustava civilne zaštite s financijskim učincima za trogodišnje razdoblje te smjernica za organizaciju i razvoj sustava civilne zaštite koje se razmatraju i usvajaju svake četiri godine.
III. UVJETI, NAČIN IZDAVANJA I ODUZIMANJA SUGLASNOSTI ZA OBAVLJANJE STRUČNIH POSLOVA U PODRUČJU PLANIRANJA CIVILNE ZAŠTITE
1. Opći uvjeti
Članak 4.
(1) Pravna osoba ili obrtnik podnose središnjem tijelu državne uprave nadležnom za poslove civilne zaštite zahtjev za izdavanje suglasnosti za obavljanje stručnih poslova u području planiranja civilne zaštite koji mora sadržavati podatke i dokumentaciju o ispunjavanju sljedećih općih uvjeta:
1. u registru Trgovačkog suda mora imati upisanu djelatnost za obavljanje stručnih poslova u području planiranja civilne zaštite
2. mora imati zaposlene voditelja/voditelje stručnih poslova i stručnjake, sukladno minimalnim uvjetima propisanih ovim Pravilnikom
3. mora raspolagati poslovnim prostorom sukladno članku 8. ovog Pravilnika
4. mora raspolagati odgovarajućom opremom za obavljanje stručnih poslova za koje traži suglasnost, a propisana je člankom 9. ovog Pravilnika.
(2) Uz zahtjev za izdavanje suglasnosti za obavljanje stručnih poslova u području planiranja civilne zaštite, koji je u prilogu broj 1. ovog Pravilnika i čini njegov sastavni dio, prilažu se dokazi o ispunjavanju propisanih uvjeta iz stavka 1. ovoga članka.
(3) Kao dokaz o ispunjavanju uvjeta iz stavka 1. alineje 1. ovog članka smatra se i registracija