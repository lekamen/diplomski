78 17.07.2015 Pravilnik o uvjetima i postupku za ostvarivanje prava na korištenje kopnenih voda radi uzgoja riba i drugih vodenih organizama pogodnih za gospodarski uzgoj
MINISTARSTVO POLJOPRIVREDE
1516
Na temelju članka 37. stavka 4. Zakona o poljoprivrednom zemljištu (»Narodne novine«, br. 39/2013 i 48/2015), ministar poljoprivrede donosi
PRAVILNIK
O UVJETIMA I POSTUPKU ZA OSTVARIVANJE PRAVA NA KORIŠTENJE KOPNENIH VODA RADI UZGOJA RIBA I DRUGIH VODENIH ORGANIZAMA POGODNIH ZA GOSPODARSKI UZGOJ
Članak 1.
Ovim Pravilnikom propisuju se uvjeti i postupak za ostvarivanje prava na korištenje kopnenih voda radi uzgoja riba i drugih vodenih organizama pogodnih za gospodarski uzgoj u ribnjacima, ribogojilištima ili uzgajalištima drugih vodenih organizama pogodnih za gospodarski uzgoj, koji su u vlasništvu ili posjedu fizičkih ili pravnih osoba.
Članak 2.
Pravo na korištenje kopnenih voda radi uzgoja riba i drugih vodenih organizama pogodnih za gospodarski uzgoj može ostvariti fizička ili pravna osoba koja je vlasnik ribnjaka, ribogojilišta ili uzgajališta drugih vodenih organizama pogodnih za gospodarski uzgoj, odnosno posjednik ribnjaka, ribogojilišta ili uzgajališta drugih vodenih organizama pogodnih za gospodarski uzgoj u vlasništvu druge fizičke ili pravne osobe.
Članak 3.
Fizička ili pravna osoba iz članka 2. ovoga Pravilnika podnosi zahtjev za ostvarivanje prava na korištenje kopnenih voda radi uzgoja riba i drugih vodenih organizama pogodnih za gospodarski uzgoj (u daljnjem tekstu: zahtjev), Agenciji za poljoprivredno zemljište (u daljnjem tekstu: Agencija).
Članak 4.
Zahtjev sadrži sljedeće:
1. Podatke o podnositelju zahtjeva (ime i prezime ili naziv, te adresu odnosno sjedište, OIB/MB).
2. Dokaz o vlasništvu ili posjedu ribnjaka, ribogojilišta ili uzgajališta drugih vodenih organizama pogodnih za gospodarski uzgoj (z.k. izvadak ili posjedovni list ili ugovor o zakupu ili slično).
3. Podatke o mjestu planiranog korištenja i/ili zahvaćanja voda: županija, općina/grad, katastarska općina, katastarska čestica, stacionaža vodotoka ili druga oznaka koja omogućava da se mjesto korištenja i/ili zahvaćanja voda nedvojbeno utvrdi.
4. Akt o usklađenosti zahvata putem kojeg se ostvaruje korištenje kopnenih voda s prostorno-planskom dokumentacijom (lokacijska dozvola ili akt nadležnog tijela prema posebnom propisu o gradnji na temelju kojeg se može pristupiti gradnji, ili uporabna dozvola ili vodopravni uvjeti i vodopravna potvrda ili zapisnik s tehničkog pregleda predstavnika nadležnog za poslove vodnoga gospodarstva i slično).
5. Ukupnu površinu (m2) ribnjaka, ribogojilišta ili uzgajališta drugih vodenih organizama pogodnih za gospodarski uzgoj i njihovu proizvodnu površinu (m2) te ukupnu zapreminu (m3), zapreminu (m3) u kojima će se vršiti uzgoj, kao i potrebnu količinu vode bilanciranu po mjesecima za ne kalendarsku (uzgojni ciklus) godinu.
6. Posebne uvjete korištenja voda koje izdaju Hrvatske vode sukladno posebnom propisu o vodama.
Članak 5.
(1) Agencija na temelju zahtjeva donosi odluku o ostvarivanju prava na korištenje kopnenih voda radi uzgoja riba i drugih vodenih organizama pogodnih za gospodarski uzgoj.
(2) Na temelju odluke iz stavka 1. ovoga članka ravnatelj Agencije u ime Republike Hrvatske i podnositelj zahtjeva sklapaju ugovor o ostvarivanju prava na korištenje kopnenih voda radi uzgoja riba i drugih vodenih organizama pogodnih za gospodarski uzgoj, u pisanom obliku.
(3) Sastavni dio ugovora iz stavka 2. ovoga članka su posebni uvjeti korištenja voda iz članka 4. stavka 1. točke 6. ovoga Pravilnika.
Članak 6.
Stupanjem na snagu ovog Pravilnika prestaje važiti Pravilnik o uvjetima i postupku za ostvarivanje prava na korištenje kopnenih voda radi uzgoja riba i drugih vodenih organizama (»Narodne novine«, broj 133/2011).
Članak 7.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-01/13-01/120
Urbroj: 525-07/0365-15-6
Zagreb, 8. srpnja 2015.
Ministar Tihomir Jakovina, v. r.
