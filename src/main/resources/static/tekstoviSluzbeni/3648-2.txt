2015. i 29. srpnja 2015. te odgovori na iste Hrvatskog Telekoma d.d. od 6. srpnja 2015., 24. srpnja 2015., i 31. srpnja 2015. iz kojih je razvidno da su pritužbe tužitelja usvojene i da je Povjerenstvo za pritužbe poslovnih korisnika pozitivno riješilo iste.
Ujedno je i iz dopisa navedenog operatora od 16. rujna 2015. upućenog tuženiku razvidno da su prigovori tužitelja uvaženi te na koji način.
Prema članku 51. stavku 1. Zakona o elektroničkim komunikacijama, u slučaju spora između krajnjeg korisnika usluga i operatora javnih komunikacijskih usluga u vezi s pružanjem usluga, iznosom kojim je zadužen za pruženu uslugu, kakvoćom pružene usluge ili prigovorom zbog povrede odredaba pretplatničkog ugovora krajnji korisnik usluga može podnijeti zahtjev za rješavanje spora Agenciji u roku od 30 dana od dana dostavljanja pisanog odgovora povjerenstva za pritužbe potrošača iz članka 50. stavka 13. ovoga Zakona.
Stavkom 3. istog članka je propisano da Agencija rješava sporove iz stavka 1. ovoga članka na transparentan, objektivan i nediskriminirajući način, na temelju prijedloga Povjerenstva za zaštitu prava korisnika usluga, u skladu s odredbama ovoga Zakona i posebnih propisa.
Odredbom članka 41. stavka 2. ZUP-a propisano je da kad službena osoba utvrdi da ne postoje zakonske pretpostavke za pokretanje postupka, rješenjem će odbaciti zahtjev.
Imajući u vidu da je odredbama članka 51. stavka 1. Zakona o elektroničkim komunikacijama jasno predviđeno u kojim slučajevima krajnji korisnik može podnijeti zahtjev za rješavanje spora, kao i činjenicu da tuženik nesporno svoje regulatorno djelovanje usmjerava na općoj razini, proizlazi da isto nije i ne može biti predmet postupaka rješavanja pojedinih sporova između operatora i korisnika, odnosno pretplatnika.
Budući da su prigovori tužitelja usmjereni na zaštitu tužiteljeve osobnosti od učestalog kršenja njegovih prava kao potrošača koju traži od tuženika i na naknadu pretrpljene štete te budući da člankom 51. Zakona o elektroničkim komunikacijama nije predviđeno ovlaštenje tuženika da odlučuje općenito o kršenju potrošačkih prava i naknadi štete budući da takva razina zaštite nije predviđena, tuženik nije ovlašten postupati po takvom zahtjevu tužitelja kao krajnjeg korisnika.
Stoga je, imajući u vidu zahtjev tužitelja, pravilno zaključeno da nisu ispunjene pretpostavke za pokretanje postupka.
K tome, tužitelj ima mogućnost pod uvjetima predviđenim člankom 50. stavkom 9. Zakona o elektroničkim komunikacijama tražiti naknadu štete od operatora javnih komunikacijskih usluga, odnosno pred sudom opće nadležnosti.
U vezi prigovora tužitelja, da je tuženik u predmetnom postupku trebao pribaviti mišljenje Povjerenstva za zaštitu prava korisnika usluga iz članka 51. stavka 3. Zakona o elektroničkim komunikacijama, s obzirom da predmetni postupak nije vođen jer za isti nisu ispunjene potrebne pretpostavke, osnovano navodi tuženik da nije bilo potrebno prethodno ishoditi mišljenje tog Povjerenstva jer se nije odlučivalo o meritumu stvari.
U vezi ostalih prigovora tužitelja, tuženik osnovano u odgovoru na tužbu navodi, a što je razvidno i iz priložene dokumentacije, da su zahtjevi tužitelja za raskidom sklopljenih pretplatničkih ugovora usvojeni i da su mu u više navrata izvršena financijska odobrenja po ispostavljenim računima, pa da nije oštećen.
S obzirom na navedeno, Sud je zaključio da je tuženik osnovano utvrdio da nisu ispunjene pretpostavke za pokretanje postupka rješavanja spora između korisnika i operatora prema članku 51. Zakona o elektroničkim komunikacijama, pa je takav zahtjev pravilno odbačen u skladu s člankom 41. stavkom 2. ZUP-a.
Slijedom iznesenoga, a na temelju članka 57. stavka 1. ZUS-a, tužbeni zahtjev je odbijen kao neosnovan (točka I. izreke), dok se odluka iz točke II. izreke presude, o objavi iste temelji na odredbi članka 14. stavka 8. Zakona o elektroničkim komunikacijama.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. 