 nadležni sud njome (neuspješno) pokušao prevladati opetovane prigovore da je u podnositeljevom slučaju zauzet neprihvatljiv »statički pristup« događaju iz prosinca 2010. (to jest podnositeljevom napuštanju zemlje koje su sudovi kvalificirali kao bijeg).
54. Ustavni sud dužan je dalje primijetiti da novi element istaknut u osporenom rješenju (to jest sudski argument da protek vremena od događaja iz prosinca 2010. ne utječe na činjenicu da taj događaj i dalje opravdava produljenje istražnog zatvora podnositelju) otkriva određenu pravnu nedosljednost u postojećoj sudskoj praksi, uzmu li se u obzir razlozi kojima nadležni sud obrazlaže druge relevantne činjenice u istom slučaju.
55. Naime, nesporna je činjenica da je podnositelj u posljednjih pet godina lišen slobode gotovo četiri godine. Prvo razdoblje oduzimanja slobode trajalo je neprekidno od 10. prosinca 2010. do 16. prosinca 2011., prvo zbog određivanja ekstradicijskog pritvora podnositelju u Republici Austriji, a nakon toga zbog određivanja istražnog zatvora u Zagrebu. Podnositelj je nakon toga lišen slobode neprekidno od 20. studenoga 2012., prvo zbog određivanja istražnog zatvora, a nakon toga zbog izdržavanja kazne zatvora u predmetu Hypo i INA-MOL, da bi danas bio lišen slobode zbog ponovnog određivanja istražnog zatvora u slučaju FIMI-MEDIA (v. točku 20. obrazloženja ove odluke).
Štoviše, podnositelju je de facto oduzeta sloboda gotovo četiri godine, a da ni u jednom od spomenutih kaznenih predmeta još nije donesena ni prvostupanjska presuda.
56. U takvoj faktičnoj situaciji, baveći se pitanjem je li za podnositelja isteklo najdulje vrijeme trajanja istražnog zatvora iz članka 133. ZKP-a/08, nadležni sud utvrdio je u osporenom rješenju »da se u ovom postupku optuženi Ivo Sanader u istražnom zatvoru nalazi nepunih sedam mjeseci«, a »najdulje može provesti u istražnom zatvoru dvije godine i šest mjeseci«, pa »očigledno je da ti rokovi nisu istekli«.
Navedeni je zaključak nadležni sud izveo pozivajući se na vlastitu sudsku praksu (jer »pitanje eventualnog zbrajanja lišenja slobode u paralelnim postupcima protiv iste osobe nije zakonski regulirano« – v. točku 20. obrazloženja ove odluke).
Pozivom na tu praksu, kazneni sudovi se pri ispitivanju je li isteklo najdulje vrijeme trajanja istražnog zatvora iz članka 133. ZKP-a/08 vode formalnim mjerilima: vrstom i osnovom lišenja slobode pojedinca. Drugim riječima, oni razlikuju sudsko oduzimanje slobode po formalnim osnovama, to jest ovisno o tome je li riječ o istražnom zatvoru, ekstradicijskom pritvoru ili izdržavanju kazne zatvora (v. točku 20. obrazloženja ove odluke).
57. Štoviše, kazneni sudovi strogo razlikuju oduzimanje slobode po pojedinim paralelnim (istodobno vođenim) kaznenim postupcima, iako je riječ o istom zatvoreniku, jer u istražni zatvor za koji se procjenjuje ukupna duljina njegova trajanja (u daljnjem tekstu: aktualni istražni zatvor) ne uračunavaju vrijeme provedeno u istražnom zatvoru u kaznenom postupku koji se paralelno vodi uz taj aktualni. Po toj je osnovi nadležni sud i utvrdio u osporenom rješenju »da se u ovom postupku optuženi Ivo Sanader u istražnom zatvoru nalazi nepunih sedam mjeseci«, iako je podnositelj u istražnom zatvoru i de facto i de iure više od 25 mjeseci, uzme li se u obzir trajanje istražnog zatvora u paralelnim (istodobno vođenim) predmetima FIMI-MEDIA, te Hypo i INA-MOL.
Drugim riječima, osobna sloboda pojedinca, kao temeljna ustavna vrednota, danas nije središnje mjerilo kojim se domaći kazneni sudovi vode kad odlučuju o dopuštenom trajanju istražnog zatvora u slučaju više paralelnih kaznenih postupaka koji se istodobno vode protiv tog pojedinca.
Ustavni sud za sada nema namjeru preispitivati tu sudsku praksu jer uvažava činjenicu da je riječ o procesu razvitka sudskog prava koji zahtijeva vrijeme, a koji moraju pratiti i osmišljena zakonska rješenja kako bi se osigurala nužna ravnoteža između djelotvornog kaznenopravnog mehanizma i najduljeg dopuštenog trajanja oduzimanja slobode