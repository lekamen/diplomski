 obećanje, odnosno, davanje mita optuženom Ivi Sanaderu.«
415. Čini se da je to ujedno bio i temeljni razlog zbog kojega se u provedenom kaznenom postupku »protivnost interesima Republike Hrvatske« djelovanja Vlade pri sklapanju spornih ugovora morala razmatrati kao samostalno i zasebno (»sporno«) pitanje, prije razmatranja samog djela primanja mita (kao drugog po redu spornog pitanja). Na to upućuje ovaj dio presude Županijskog suda u Zagrebu (str. 68. prvostupanjske presude):
»Sporno je u ovom kaznenom postupku jesu li Prva izmjena i dopuna Ugovora o međusobnim odnosima dioničara koji se odnosi na INA-INDUSTRIJU NAFTE d.d., te Glavni ugovor o plinskom poslovanju temeljem kojeg se iz trgovačkog društva INA d.d. izdvaja onaj dio plinskog poslovanja koji stvara gubitak trgovačkom društvu INA d.d. kojeg se u cijelosti obvezala preuzeti Republika Hrvatska, protivni interesima Republike Hrvatske i je li optuženi Ivo Sanader kao službena osoba primio dar da u granicama svoje ovlasti obavi službenu radnju koju ne bi smio obaviti, odnosno je li dogovorio sa Zsoltom Tamasom Hernadijem, predsjednikom Uprave naftne kompanije MOL Hungarian Oil and Gas.Plc., da će za iznos od 10 milijuna eura poduzeti sve kako bi se zaključili navedeni Ugovori.«
Dakle, Županijski sud u Zagrebu prvo se pitao jesu li sklopljeni ugovori »protivni interesima Republike Hrvatske«, a nakon toga se pitao je li podnositelj kao predsjednik Vlade primio mito kako bi utjecao na Vladu da dadne suglasnost za sklapanje tih ugovora.
416. Na tim je osnovama Županijski sud proveo dokazni postupak i utvrdio da je djelovanje Vlade pri sklapanju spornih ugovora bilo protivno interesima Republike Hrvatske, kao što su protivni interesima Republike Hrvatske i sami ugovori.
Tu je vlastitu ocjenu (o »protivnosti interesima Republike Hrvatske« djelovanja Vlade i samih ugovora) Županijski sud u Zagrebu onda iskoristio kao dokaz da je podnositelj primio mito.
Vrhovni sud se u drugostupanjskoj presudi nije posebno osvrtao na način na koji je Županijski sud u Zagrebu pristupio dokazivanju primanja mita u slučaju INA-MOL u opisanom dijelu.
417. Ustavni sud ne vidi kako bi u kaznenim postupcima u kojima se predsjedniku Vlade sudi za korupcijsko djelo primanja mita s ciljem da utječe na sklapanje nekog pravnog posla iz nadležnosti Vlade uopće moglo biti sporno pitanje: je li taj pravni posao bio »protivan interesima Republike Hrvatske«, odnosno je li taj pravni posao bio »u interesu Republike Hrvatske«, ili pak je li »zaštita (strateških) interesa Republike Hrvatske« bila »motiv za sklapanje« tog posla i sl. Polazeći od ustavnog položaja i dužnosti (funkcije) predsjednika Vlade, a pod uvjetom da je krivnja predsjednika Vlade pravomoćno dokazana u sudskom postupku u kojem su mu bila osigurana sva jamstva pravičnog suđenja, Ustavni sud načelno utvrđuje:
– samim time što osoba koja obnaša dužnost predsjednika Vlade traži ili prima mito kako bi u granicama svoje ovlasti utjecala na sklapanje nekog pravnog posla iz nadležnosti Vlade, sam taj pravni posao postaje a priori koruptivan u supstancijalnom (materijalnom) smislu, a sama njegova koruptivnost prima facie dokazanom;
– stoga je svaki takav posao per definitionem protivan interesima Republike Hrvatske, neovisno o tome je li po svojim stvarnim učincima ili dominantnim političkim procjenama povoljan, manje povoljan, nepovoljan, izrazito nepovoljan, štetan ili pak neutralan za Republiku Hrvatsku, strateški ili drugačije.
418. U provedenom kaznenom postupku u slučaju INA-MOL bilo je dostatno dokazati samo postojanje korupcijskog sporazuma, to jest dokazati da je predsjednik Vlade primio obećanje mita kako bi utjecao na sklapanje ugovora između Vlade i MOL-a (Prve izmjene dioničarskog ugovora INA-MOL i Glavnog ugovora o plinskom poslovanju od 30. siječnja 2009.).
Nakon što bi se dokazalo postojanje tog korupcijskog sporazuma, sama praktična »izvedba« tog utjecaja predsjednika Vlade na Vladu (radi sklapanja spornih ugovora) ne bi bila relevantna