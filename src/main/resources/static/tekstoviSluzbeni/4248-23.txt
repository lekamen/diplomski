osiguravanja ljudskih prava i temeljnih sloboda zajamčenih u Ustavu (članak 125. alineja 4.). Budući da je Republika Hrvatska kao suverena država prenijela dio svoje sudbene jurisdikcije na Europski sud, da se u postupcima pokrenutim ustavnim tužbama pred Ustavnim sudom primjenjuju pravni standardi koje je u svojoj praksi izgradio Europski sud i da je odluka Ustavnog suda posljednja nacionalna odluka u tim postupcima protiv koje podnositelji imaju pravo podnošenja pojedinačnog zahtjeva Europskom sudu, Ustavni sud u provedbi svoga nadzora mora slijediti navedena pravila o ocjeni dokaza u postupku pred Europskim sudom. Slijedom toga, i tijela kaznenog progona te kazneni sudovi trebaju uzimati u obzir tu obvezu Ustavnog suda da slijedi pravila Europskog suda o ocjeni dokaza i u ustavnosudskim postupcima zaštite ustavnih prava.
Samo se na taj način osigurava izvršavanje međunarodnih obveza koje je Republika Hrvatska prihvatila ratifikacijom Konvencije. Time se, naime, omogućuje da se sporovi riješe na nacionalnoj razini izravnom primjenom Konvencije i prakse Europskog suda u skladu s načelom supsidijarnosti konvencijskog nadzornog sustava.«
100. Nadalje, ESLJP opetovano naglašava da je njegova zadaća utvrditi jesu li dokazi za ili protiv okrivljenika izvedeni na način koji osigurava pravično suđenje, bez obzira na vrstu ili težinu optužbi protiv okrivljenika, jer javni interes o kojemu je riječ i kazna za konkretno djelo ne mogu opravdati mjere koje ukidaju samu bit podnositeljeva prava na obranu (predmet Erkapić protiv Hrvatske, presuda, 25. travnja 2013., zahtjev br. 51198/08, § 73.).
101. Konačno, kad je riječ o ocjeni dokaza koju su dali domaći sudovi, ESLJP se proglašava nadležnim za nadzor nad ocjenom dokaza u okviru kaznene glave članka 6. Konvencije ako je to potrebno radi sprječavanja arbitrarnosti ili kapricioznosti suda koji ih je ocjenjivao. Tako je u predmetu Brennan protiv Ujedinjenog Kraljevstva (presuda, 16. listopada 2001., zahtjev br. 39846/98) ESLJP utvrdio:
»51. Sud ponavlja da su pravila o dopuštenosti i ocjeni dokaza u načelu stvar o kojoj odlučuju domaći sudovi. Nije na Sudu, kao opće pravilo, da svojom vlastitom ocjenom dokaza zamjenjuje onu koju je dao domaći sud, osim u okolnostima kad je ocjena domaćih sudova bila arbitrarna ili kapriciozna (capricious), ili kad je sustav jamstava ili zaštite, koji se primijenio pri ocjeni je li priznanje bio pouzdan dokaz, očito neprimjeren ...«
102. Obveza Ustavnog suda da u provedbi ustavnog nadzora slijedi pravila ESLJP-a vezana uz nadzor nad dopuštenošću, načinom izvođenja i ocjenom dokaza ne znači da Ustavni sud u svojoj praksi ta pravila izravno primjenjuje. Naime, za razliku od ESLJP-a, Ustavni sud u postupcima zaštite ustavnih i konvencijskih prava ostaje u okvirima Ustavnog zakona i ne preuzima na sebe utvrđivanje činjeničnog stanja u konkretnim slučajevima, ne prikuplja dokaze i ne daje svoju ocjenu dokaza umjesto one koju su dali sudovi, pa ni kad je riječ o očitoj arbitrarnosti, ishitrenosti ili kapricioznosti sudova, tijela progona ili drugih državnih i javnih tijela.
Suprotno tome, u obavljanju nadzornih ovlasti Ustavni sud svoje zaključke u osnovi temelji na pregledu dokumentacije koja postoji u sudskom spisu predmeta. Kad po toj osnovi utvrdi postojanje arbitrarnosti u postupanju ili odlučivanju sudova, uključujući činjenično stanje i ocjenu dokaza, Ustavni sud na uočenu arbitrarnost upućuje u svojoj odluci te obrazlaže razloge na kojima temelji svoja utvrđenja, ali prepušta nadležnim sudovima da je otklone i na taj način isprave povredu ustavnog prava podnositelja ustavne tužbe.
103. U odluci i rješenju broj: U-III-4820/2010 od 1. listopada 2015. Ustavni sud je ponovio svoje ustaljeno stajalište:
»8. ... Sud je slobodan u izboru dokaznih sredstava i u ocjenjivanju njihove dokazne vrijednosti, ali nije apsolutno slobodan, već je dužan u obrazloženju presude (između ostalog), iznijeti razloge zbog kojih je pojedine činjenice uzeo kao dokazane ili