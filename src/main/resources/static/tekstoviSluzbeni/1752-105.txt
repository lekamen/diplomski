 izmjene dioničarskog ugovora INA-MOL i Glavnog ugovora o plinskom poslovanju). Sudovi su u slučaju INA-MOL pod »službenu radnju« podnositelja podveli utjecaj podnositelja kao predsjednika Vlade na članove koalicijske Vlade da daju suglasnost na zaključenje spornih ugovora.
To je potvrdio i Vrhovni sud kada je prihvatio kao »pravilni zaključak prvostupanjskog suda o utjecaju optuženika na donošenje odluka o izmjenama i dopunama ugovora o međusobnim odnosima dioničara i izdvajanju plinskog poslovanja« (str. 23. drugostupanjske presude).
354. Sukladno tome, proizlazi da bi se kazneno djelo primanja mita u slučaju INA-MOL dovršilo samim sklapanjem korupcijskog sporazuma između podnositelja i navodnog davatelja mita, kako bi za obećani novac (10 milijuna eura) podnositelj svojim utjecajem osigurao suglasnost Vlade za sklapanje u ime Republike Hrvatske pravnih poslova s MOL-om (to jest za sklapanje Prve izmjene dioničarskog ugovora INA-MOL i Glavnog ugovora o plinskom poslovanju).
2) Jedinstvena radnja izvršenja djela primanja mita vs. stjecaj dvaju djela
355. Na ovom mjestu treba još jednom podsjetiti: za kazneno djelo iz članka 347. KZ-a/97 »bitan je s(a)mo sporazum o mitu, a sve ostalo s aspekta počinjenja kaznenog djela više nije važno«. To je kazneno djelo dovršeno već u trenutku kad službena ili odgovorna osoba »zahtijeva ili primi dar ili obećanje dara, a nije relevantno je li primatelj mita radnju uistinu namjeravao obaviti ili nije, kao što nije bitno, jer ne ulazi u opis djela, niti to je li kasnije radnja koja je obećana izvršena ili nije« (v. presudu broj: I Kž 741/07-5 od 19. studenoga 2008. u točki 299.).
356. Sukladno tome, Županijski sud u Zagrebu formulirao je pitanje koje je u kaznenom postupku bilo sporno i na koje je trebalo odgovoriti u sudskoj raspravi u slučaju INA-MOL ovako (str. 68. prvostupanjske presude):
»Sporno je u ovom kaznenom postupku ... je li optuženi Ivo Sanader kao službena osoba primio dar da u granicama svoje ovlasti obavi službenu radnju koju ne bi smio obaviti, odnosno je li dogovorio sa Zsoltom Tamasom Hernadijem, predsjednikom Uprave naftne kompanije MOL Hungarian Oil and Gas.Plc., da će za iznos od 10 milijuna eura poduzeti sve kako bi se zaključili navedeni Ugovori.«
357. Pođe li se od navedenih sudskih mjerila i spornog pitanja u slučaju INA-MOL, kako ga je formulirao Županijski sud u Zagrebu, preostali dio izreke presude u slučaju INA-MOL sadržavao bi činjenični opis djelovanja podnositelja nakon dovršenja formalnog kaznenog djela primanja mita. Riječima Vrhovnog suda, to bi bio tzv. »višak« koji opisuje što se zbivalo nakon što je kazneno djelo ostvareno (v. presudu i rješenje Vrhovnog suda broj: I Kž Us 44/12-10 od 11. travnja 2013. u točki 302.). Taj »višak« u izreci prvostupanjske presude glasi:
»... nakon čega je, znajući da je zaključenje takvih ugovora protivno interesima Republike Hrvatske, u cilju realizacije dogovora sa Zsoltom Tamasom Hernadijem, koristeći autoritet predsjednika Vlade Republike Hrvatske i predsjednika Hrvatske demokratske zajednice, najprije krajem listopada 2008. godine, na sjednici užeg kabineta Vlade Republike Hrvatske iznio stajalište da zahtjeve MOL Hungarian Oil and Gas Plc. za prepuštanje većine u upravljačkim tijelima i izdvajanje neprofitnog dijela plinskog poslovanja treba prihvatiti, a nakon toga početkom studenog 2008. godine, na sjednici Predsjedništva Hrvatske demokratske zajednice ponovio takvo stajalište, te iznio i nametnuo svoje unaprijed pripremljene zaključke o bitnim elementima izmjene i dopune Ugovora o međusobnim odnosima dioničara koji se odnosi na trgovačko društvo INA d.d. i ugovora o izdvajanju plinskog poslovanja, prema kojima će Vlada Republike Hrvatske prepustiti MOL Hungarian Oil and Gas Plc. kontrolu nad upravljanjem trgovačkim društvom INA d.d., a plinsko poslovanje urediti na način da se izdvoji onaj dio plinskog poslovanja koji stvara gubitak trgovačkom društvu INA d.d. i da isti u cijelosti preuzme Republika Hrvatska,