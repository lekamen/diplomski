stupac »Ostvareno u izvještajnom razdoblju tekuće godine« unosi podatke o ostvarenju od datuma spajanja.
(3) Kod statusne promjene pripajanja, proračuni odnosno proračunski korisnici koji se pripajaju jedinici koja je zadržala OIB sastavljaju financijske izvještaje za proračunsku godinu s datumom koji prethodi datumu pripajanja. Jedinica koja je zadržala OIB evidentira promjene u svojim računovodstvenim knjigama na temelju Bilanci pripojenih jedinica. Jedinica koja je zadržala OIB u Izvještaj o prihodima i rashodima, primicima i izdacima na Obrascu: PR-RAS unosi podatke u stupac »Ostvareno u izvještajnom razdoblju prethodne godine« iz svojih računovodstvenih knjiga za izvještajno razdoblje prethodne godine, a u stupac »Ostvareno u izvještajnom razdoblju tekuće godine« unosi podatke o ostvarenju tekućeg razdoblja za svoje poslovanje do datuma pripajanja i za poslovanje s pripojenom jedinicom od datuma pripajanja.
(4) Kod statusne promjene podjele proračun odnosno proračunski korisnik koji se dijeli sastavlja financijske izvještaje za proračunsku godinu na dan koji prethodi podjeli, a nove jedinice otvaraju računovodstvene knjige sa stanjima koja ovise o međusobno izvršenoj podjeli imovine i obveza. Nove jedinice u Izvještaj o prihodima i rashodima, primicima i izdacima na Obrascu: PR-RAS za tekuću godinu ne unose podatke u stupac »Ostvareno u izvještajnom razdoblju prethodne godine«.
(5) Proračuni i proračunski korisnici kod kojih je došlo do statusnih promjena moraju u roku od najviše 60 dana od nastanka statusne promjene sastaviti i predati financijske izvještaje koji se sastavljaju za proračunsku godinu s datumom koji prethodi datumu nastanka statusne promjene.
(6) Financijski izvještaji iz stavka 5. ovoga članka predaju se nadležnom područnom uredu Državnog ureda za reviziju i instituciji ovlaštenoj za obradu podataka, te nadležnom proračunu, odnosno razdjelu radi konsolidacije.
(7) Financijske izvještaje, koji su sastavljeni za razdoblje prije statusnih promjena, potpisuje osoba koja je bila odgovorna za poslovanje proračuna i proračunskog korisnika u razdoblju na koje se izvještaji odnose.
Članak 20.
(1) Pravne osobe koje su postale proračunski korisnici, a do tada su vodile računovodstvo poduzetnika ili neprofitno računovodstvo ne popunjavaju stupac »Ostvareno u izvještajnom razdoblju prethodne godine« u Izvještaj o prihodima i rashodima, primicima i izdacima na Obrascu: PR-RAS.
(2) Za proračunske odnosno izvanproračunske korisnike kojima danom brisanja iz Registra proračunskih i izvanproračunskih korisnika prestaje status proračunskog odnosno izvanproračunskog korisnika, financijske izvještaje za proračunsku godinu sastavlja i potpisuje osoba koja je bila odgovorna za poslovanje proračuna ili korisnika do datuma brisanja iz Registra.
VI. PREDAJA FINANCIJSKIH IZVJEŠTAJA
Članak 21.
(1) Državni proračun, jedinice lokalne i područne (regionalne) samouprave i izvanproračunski korisnici državnog proračuna predaju financijske izvještaje za proračunsku godinu i razdoblja od 1. siječnja do 31. ožujka, od 1. siječnja do 30. lipnja i od 1. siječnja do 30. rujna instituciji ovlaštenoj za obradu podataka.
(2) Proračunski korisnici državnog proračuna predaju financijske izvještaje:
– za proračunsku godinu i razdoblje od 1. siječnja do 30. lipnja razdjelu kojem pripadaju prema organizacijskoj klasifikaciji državnog proračuna i instituciji ovlaštenoj za obradu podataka, a proračunski korisnici koji se prema organizacijskoj klasifikaciji državnog proračuna klasificiraju kao razdjel financijske izvještaje predaju instituciji ovlaštenoj za obradu podataka,
– za razdoblja od 1. siječnja do 31. ožujka i od 1. siječnja do 30. rujna instituciji ovlaštenoj za obradu podataka,
– za mjesečna razdoblja razdjelima kojima pripadaju prema organizacijskoj klasifikaciji državnog proračuna, a proračunski korisnici koji se prema organizacijskoj klasifikaciji državnog proračuna klasificiraju kao razdjel financijske izvještaje predaju instituciji