 mogli naći u situaciji u kojoj su godinama otplaćivali kredit, da bi im neotplaćena glavnica, nakon više godina otplate, bila izrazito veća od prvotne glavnice kredita, ako za bazu usporedbe posluži druga, u Hrvatskoj prevladavajuća, strana valuta (euro) ili pak domaća valuta.
S ustavnopravnog aspekta, međutim, pitanja o tome je li riječ o strukturalnom deficitu same države koji proizlazi iz neodgovarajućeg pravnog okvira ili pak o nepoštovanju mjerodavnog pravnog okvira od strane kreditora i sistemskoj nefunkcionalnosti državnog mehanizma kontrole njihova postupanja, nisu pitanja koja bi bila relevantna za ovaj ustavnosudski postupak, odnosno za donošenje odluke o osnovanosti izricanja privremenih mjera.
25. Ostaje da se odgovori na pitanje: bi li izvršenjem pojedinačnih akata ili radnji koje se poduzimaju na osnovi osporenih zakona mogle nastupiti teške i nepopravljive posljedice u smislu članka 45. Ustavnog zakona?
2) Procjena teških i nepopravljivih posljedica
26. Ustavni sud ponavlja da se za izricanje privremene mjere zahtijeva vjerojatnost nastupa »teških i nepopravljivih posljedica«. U ovom se rješenju one skraćeno nazivaju i »štetne posljedice«.
Kad je riječ o procjeni posljedica do kojih bi mogla dovesti daljnja primjena osporenih zakona, Ustavni sud primjećuje da bi te posljedice, prema procjenama predlagatelja, mogle biti mnogobrojne i raznolike. Njihov se pregled daje u sljedećim točkama.
27. Tako banke predlagateljice prvo naglašavaju štetne posljedice koje bi daljnjom primjenom osporenih zakona njima mogle biti prouzročene (trošak na strani banaka u iznosu od 8 milijardi kuna, uz već prouzročene gubitke od 500 milijuna kuna uslijed prve i 400 milijuna kuna uslijed druge zakonodavne intervencije, smanjenje adekvatnosti kapitala vjerovnika uz generiranje gubitaka u iznosu trogodišnje očekivane dobiti).
27.1. Ustavni sud primjećuje, međutim, da je zakonodavac člankom 1. ZID-a ZoKI-ja/102-15 dopunio Zakon o kreditnim institucijama (»Narodne novine« broj 159/13. i 19/15.) novim člankom 357.h pod nazivom »Porezni tretman učinka konverzije«. U P.Z.-u br. 900/15 za taj je članak ZID-a ZoKI-ja/102-15 dano sljedeće obrazloženje (str. 18. i 19.):
»Dodanim člankom 357.h definira se porezni tretman učinaka konverzije. Kao što je navedeno, u prethodnim razdobljima vjerovnik je uslijed usklade tražbina uslijed promjene tečaja u CHF i u valutnoj klauzuli u CHF u poslovnim knjigama, a posljedično i u poreznoj osnovici iskazao nerealizirane dobitke koji su bili oporezivi porezom na dobit. Vodeći računa o načelu izbjegavanja dvostrukog oporezivanja, u mjeri u kojoj su navedeni prihodi bili oporezovani, te mjeri u kojoj rashodi na ime umanjenja vrijednosti i ispravka vrijednosti zbog nenaplativih ili djelomično nenaplativih tražbina nisu bili porezno priznati, rashod evidentiran temeljem učinka konverzije porezno je priznati rashod. Također, u mjeri u kojoj je određeni rashod bio evidentiran u poreznoj osnovici kao umanjenje iste, pri evidentiranju usklađenja uslijed konverzije isti je potrebno povećati u poreznoj osnovici.«
27.2. Slično tome, člankom 1. ZID-a ZPK-a/102-15 zakonodavac je dopunio Zakon o potrošačkom kreditiranju novim člankom 19.a pod nazivom »Porezni tretman učinka konverzije«. U P.Z.-u br. 899/15 za taj je članak ZID-a ZPK-a/102-15 dano sljedeće obrazloženje (str. 5.):
»S obzirom da su uslijed aprecijacije CHF u prethodnim godinama vjerovnici u svojim poslovnim knjigama evidentirali nerealizirane dobitke zbog usklađenja s tečajem, usklađenje zbog konverzije, koje će u najvećoj mjeri biti nerealizirani gubitak također snose vjerovnici. Ukupan iznos usklađenja u vidu nerealiziranih gubitaka procjenjuje se na oko 7 milijardi kuna. S obzirom da je u prethodnim razdobljima temeljem navedene nerealizirane dobiti plaćen porez na dobit, u razdoblju u kojem će se iznos nerealiziranog gubitka evidentirati u poslovnim knjigama vjerovnika, isti će biti porezno priznati rashod radi čega će iznos plaćenog poreza na dobit