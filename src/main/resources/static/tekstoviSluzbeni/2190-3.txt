 koristiti podatke, odnosno informacije iz drugih odgovarajućih izvora.
Geoportal ISPU-a
Članak 10.
(1) Geoportal ISPU-a je internetska stranica ili njezin ekvivalent koji omogućava prikaz i pregledavanje javno dostupnih prostorno-planskih slojeva i drugih prostornih slojeva, podataka i informacija iz modula ISPU-a i drugih izvora.
(2) Pristup geoportalu ISPU-a je javan, osim modulima iz članka 5. stavka 2. ove Uredbe u dijelu za preuzimanje, unos, povlačenje i/ili verifikaciju podataka.
(3) Geoportalom ISPU-a se ostvaruje i pristup pojedinim modulima iz članka 5. stavka 2. ove Uredbe za ovlaštene korisnike, te se njime omogućava upravljanje prikazom, pretraživanje, te ispis prikazanog sadržaja.
Način rada ISPU-a
Članak 11.
(1) U radu ISPU-a primjenjuju se standardizirani informatički alati, formati zapisa i postupaka prenošenja podataka i informacija te interoperabilnost na tehničkoj (norme i standardi za povezivanje računalnih sustava i servisa), semantičkoj (značenje podataka) i procesnoj razini (određivanje ciljeva, modeliranje procesa i ostvarivanje suradnje između obveznika), primjenom domaćih posebnih propisa i međunarodnih tehničkih normi.
(2) Pristup modulima iz članka 5. stavka 2. ove Uredbe radi preuzimanja, unosa, povlačenja i verifikacije podataka rezerviran je za ovlaštene korisnike ISPU-a kojima se daju ovlasti za svaki modul sukladno njihovoj nadležnosti.
(3) Ovlašteni korisnici ISPU-a obvezni su podatke iz svoje nadležnosti unijeti i verificirati korištenjem za to priređenih računalnih aplikacija, sukladno ovlastima koje su im dane.
Oblik i elektronički standard prostornog plana
Članak 12.
(1) Elektronički zapis grafičkog dijela elaborata prostornog plana sastoji se od:
− topološki uređenog vektorskog zapisa u gml ili shp formatu georeferenciranog u službenoj kartografskoj projekciji, strukturiranog u slojeve s pridruženim atributnim tablicama izrađenima po modelu podataka određenom posebnim propisom o sadržaju prostornih planova i
− digitalnog rasterskog zapisa i/ili zapisa u PDF formatu koji je proizveden iz zapisa iz podstavka 1. ovoga stavka.
(2) Elektronički zapis tekstualnog dijela elaborata prostornog plana obvezno sadrži digitalni tekstualni zapis odredbi za provedbu proizveden iz zapisa u atributnim tablicama u modulu ePlanovi, ako ovom Uredbom nije propisano drukčije.
(3) Iznimno od stavka 1. ovoga članka, prilikom izrade prostornog plana u skladu s pravnim pravilima Pravilnika o sadržaju, mjerilima kartografskih prikaza, obveznim prostornim pokazateljima i standardu elaborata prostornih planova (»Narodne novine«, br. 106/98, 39/04, 45/04 – ispravak i 163/04), vektorski zapis grafičkog dijela tog prostornog plana iz stavka 1. podstavka 1. ovoga članka može biti i u drugom formatu primjerenom za izradu prostornih planova, ali mora biti topološki uređen i georeferenciran u službenoj kartografskoj projekciji. Tekstualni dio takvog plana proizvodi se u PDF formatu iz elektroničkog zapisa izrađenog u programu za obradu teksta.
(4) Analognim ispisom prostornog plana smatra se ispis izrađen putem modula ePlanovi, osim za planove iz stavka 3. ovoga članka.
(5) Stavci 1., 2., 3. i 4. ovoga članka na odgovarajući se način primjenjuju i na izradu pročišćenog teksta odredbi za provedbu prostornog plana i grafičkog dijela prostornog plana u elektroničkom obliku.
Unos elektroničkog zapisa prostornog plana u ISPU
Članak 13.
(1) Elektronički zapis grafičkog dijela elaborata prostornog plana iz članka 12. stavka 1. podstavka 1. ove Uredbe unosi se u ISPU putem modula ePlanovi.
(2) Elektronički zapis grafičkog dijela elaborata prostornog plana iz članka 12. stavka 1. podstavka 2. ove Uredbe i tekstualnog dijela iz članka 12. stavka 2. ove Uredbe, unosi se u ISPU putem modula eKatalog unošenjem adrese izvora koja u naravi predstavlja mrežnu adresu na mrežnoj stranici županije, zavoda za prostorno uređenje županije, odnosno Grada Zagreba ili zavoda za prostorno uređenje velikog grada (u daljnjem tekstu: zavod) ili