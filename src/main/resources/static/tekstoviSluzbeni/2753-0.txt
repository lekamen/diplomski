7 22.01.2016 Pravilnik o dodatnim poslovima koje može obavljati društvo za posredovanje u osiguranju i reosiguranje
HRVATSKA AGENCIJA ZA NADZOR FINANCIJSKIH USLUGA
102
Na temelju članka 421. stavka 4. Zakona o osiguranju (»Narodne novine« broj 30/15), Hrvatska agencija za nadzor financijskih usluga na sjednici Upravnog vijeća održanoj15. siječnja 2016. donijela je
PRAVILNIK
O DODATNIM POSLOVIMA KOJE MOŽE OBAVLJATI DRUŠTVO ZA POSREDOVANJE U OSIGURANJU I REOSIGURANJU
Članak 1.
Društvo za posredovanje u osiguranju i reosiguranju ovlašteno je pod uvjetima propisanim ovim Pravilnikom, obavljati i sljedeće poslove:
1. posredovati kod prodaje, odnosno prodavati predmete koji pripadnu društvu za osiguranje po osnovi obavljanja poslova osiguranja,
2. poduzimati mjere radi sprječavanja i otklanjanja opasnosti koje ugrožavaju osiguranu imovinu i osobe,
3. procjenjivati stupanj izloženosti riziku osiguranog objekta i procjenjivati štetu,
4. obavljati druge intelektualne i tehničke usluge u vezi s poslovima osiguranja,
5. obavljati poslove nuđenja udjela investicijskih fondova u skladu s odredbama zakona koji uređuju nuđenje udjela investicijskih fondova,
6. obavljati poslove ponude mirovinskih programa dobrovoljnih mirovinskih fondova i mirovinskih osiguravajućih društava u skladu s odredbama zakona koji uređuju poslovanje dobrovoljnih mirovinskih fondova i mirovinskih osiguravajućih društava,
7. surađivati s drugim društvom za posredovanje u osiguranju i reosiguranju u obavljanju poslova posredovanja u osiguranju i reosiguranju pod uvjetima propisanim ovim Pravilnikom.
Članak 2.
Druge intelektualne i tehničke usluge u vezi s poslovima osiguranja iz članka 1. točke 4. ovog Pravilnika su usluge istraživanja tržišta ili analize rizika za potrebe klijenta, usluge savjetovanja o rizicima i uvjetima osiguranja i reosiguranja, usluge izrade prijedloga za rješavanje odštetnih zahtjeva te usluge edukacije u vezi s obavljanjem poslova posredovanja u osiguranju i reosiguranju.
Članak 3.
Društvo za posredovanje u osiguranju i reosiguranju može obavljati poslove iz članka 1. ovog Pravilnika pod sljedećim uvjetima:
1. ako raspolaže stručnim, organizacijskim i tehničkim kapacitetima za obavljanje tih poslova i
2. ako sklopi pisani ugovor za obavljanje tih poslova.
Članak 4.
(1) Društvo za posredovanje u osiguranju i reosiguranju može, u suradnji s društvima za posredovanje u osiguranju i reosiguranju, obavljati poslove posredovanja u osiguranju i reosiguranju za koje je ovlašteno, osim sklapanja ugovora o osiguranju pod uvjetima:
1. da se poslovi iz stavka 1. ovoga članka ne obavljaju kako bi se izbjegle obveze i zahtjevi propisani Zakonom o osiguranju,
2. da se poslovi obavljaju u suradnji iz objektivnih razloga i isključivo radi povećanja učinkovitosti obavljanja tih poslova,
3. da je suradnja iz stavka 1. ovoga članka uređena pisanim ugovorom.
(2) Društvo za posredovanje u osiguranju i reosiguranju iz stavka 1. ovoga članka odgovara, za izbor i rad društva za posredovanje u osiguranju i reosiguranju s kojim surađuje u obavljanju poslova posredovanja u osiguranju i reosiguranju.
(3) Društvo za posredovanje u osiguranju i reosiguranju objavljuje i redovito ažurira na svojim internetskim stranicama sklopljene ugovore o suradnji s drugim društvima za posredovanje u osiguranju i reosiguranju, predmet suradnje i njeno trajanje, kada je primjenjivo.
Članak 5.
(1) Stupanjem na snagu ovoga Pravilnika prestaje važiti Pravilnik o dodatnim poslovima koje može obavljati društvo za posredovanje u osiguranju i reosiguranju (»Narodne novine« broj 97/13 i 146/14).
(2) Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/16-04/08
Urbroj: 326-01-660-663-16-1
Zagreb, 15. siječnja 2016.
Predsjednik Upravnog vijeća Petar-Pierre Matek, v. r.
