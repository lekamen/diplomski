 Konvencije.
1) Primjenjivost članka 29. Ustava i članka 6. Konvencije na konkretan slučaj
13. Podnositelj smatra da su jamstva koja proizlaze iz prava na pravično suđenje, utvrđena u članku 29. Ustava i članku 6. Konvencije, primjenjiva u ovom predmetu, unatoč tome što se radi o postupku radi izmjene pravomoćne sudske odluke na temelju presude ESLJP-a
14. Tvrdnje podnositelja o primjenjivosti članka 29. Ustava i članka 6. Konvencije na ovaj slučaj moraju se odbaciti zbog nedopuštenosti ratione materiae.
14.1. Mjerodavni dio članka 29. stavka 1. Ustava glasi:
»Članak 29.
Svatko ima pravo da zakonom ustanovljeni neovisni i nepristrani sud pravično ... odluči o njegovim pravima i obvezama, ili o sumnji ili optužbi zbog kažnjivog djela.
(...)«
Mjerodavni dio članka 6. stavka 1. Konvencije glasi:
»Članak 6.
PRAVO NA POŠTENO SUĐENJE
1. Radi utvrđivanja svojih prava i obveza građanske naravi ili u slučaju podizanja optužnice za kazneno djelo protiv njega svatko ima pravo da zakonom ustanovljeni neovisni i nepristrani sud pravično ... ispita njegov slučaj. ...
(...)«
Ustavni sud je u odluci i rješenju broj: U-III-3304/2011 od 23. siječnja 2013. (»Narodne novine« broj 13/13.; u daljnjem tekstu: odluka broj: U-III-3304/2011) utvrdio da ni članak 29. Ustava ni članak 6. Konvencije nisu primjenjivi na postupke koji se tiču prijedloga ili zahtjeva za ponavljanje odnosno obnovu postupka koji je pravomoćno okončan pred nadležnim domaćim sudom. Tek ako nadležno tijelo prihvati taj zahtjev, sva jamstva pravičnog suđenja iz članka 6. Konvencije primjenjuju se na taj ponovljeni (novi) postupak jer je to opet redoviti postupak. To utvrđenje sadržano je i u presudi ESLJP-a Vanyan protiv Rusije (presuda, 15. prosinca 2005., zahtjev br. 53203/99). Mjerodavni dio te presude glasi:
»56. Sud ističe da se članak 6. Konvencije primjenjuje na postupke u kojima je osoba optužena za kazneno djelo sve dok o toj optužbi ne bude pravomoćno odlučeno ... On nadalje ponavlja da se članak 6. ne primjenjuje na postupke koji se tiču neuspješnog zahtjeva za ponavljanje postupka. Samo se za novi postupak, nakon što je ponavljanje odobreno, može smatrati kao da se tiče utvrđivanja kaznene optužbe ...«
14.2. Navedeno se pravilo primjenjuje i na postupak koji je pokrenut zahtjevom za izmjenu domaće kaznene presude odnosno drugim odgovarajućim sredstvom u domaćem pravnom sustavu koje može dovesti do ponovnog (novog) suđenja u povodu presude ESLJP-a u kojoj je utvrđena povreda članka 6. Konvencije. Takvo je stajalište Ustavni sud zauzeo u odluci broj: U-III-334/2013 od 30. siječnja 2014. (»Narodne novine« broj 25/14.).
14.3. Zaključno, nedopušten je prigovor podnositelja ustavne tužbe da mu je odbijanjem njegova zahtjeva za izmjenu domaće kaznene presude na temelju presude ESLJP-a Dragojević protiv Hrvatske (2015.) povrijeđeno pravo na pravično suđenje zajamčeno člankom 6. Konvencije. U postupku pred domaćim sudovima, koji se ticao zahtjeva podnositelja (pravomoćno osuđenog optuženika na izdržavanju kazne zatvora) za izmjenu domaće kaznene presude na temelju presude ESLJP-a Dragojević protiv Hrvatske (2015.), nije se odlučivalo o »optužbi za kazneno djelo« (pa ni o »pravu građanske naravi«) u smislu članka 6. stavka 1. Konvencije. U tom se postupku, primjenom pravila o obnovi kaznenog postupka, odlučivalo o tome jesu li ispunjene procesne pretpostavke za podnošenje zahtjeva za izmjenu domaće kaznene presude, propisane domaćim pravom. Budući da se na taj postupak jamstva iz članka 6. Konvencije ne primjenjuju, Ustavni sud mora odbaciti prigovor podnositelja kao nedopušten zbog njegove nesuglasnosti s člankom 6. stavkom 1. Konvencije ratione materiae. S obzirom na okolnosti ovog slučaja, ta pravila važe i kad je riječ o članku 29. stavku 1. Ustava.
15. Na temelju članka 72. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) riješeno je kao u točki I. izreke rješenja. Točka