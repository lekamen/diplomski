134 11.12.2015 Pravilnik o izmjenama Pravilnika o utvrđivanju zdravstvene sposobnosti za vojnu službu
MINISTARSTVO OBRANE
2513
Na temelju članka 123. stavka 8. Zakona o službi u Oružanim snagama Republike Hrvatske (»Narodne novine«, broj 73/13 i 75/15), uz suglasnost ministra zdravlja, donosim
PRAVILNIK
O IZMJENAMA PRAVILNIKA O UTVRĐIVANJU ZDRAVSTVENE SPOSOBNOSTI ZA VOJNU SLUŽBU
Članak 1.
U Pravilniku o utvrđivanju zdravstvene sposobnosti za vojnu službu (»Narodne novine«, broj 42/14) u članku 10. stavak 4. mijenja se i glasi:
»(4) Djelatnu vojnu osobu koja iz zdravstvenih razloga utvrđenih pravilnikom kojim se propisuju zdravstveni, psihički, tjelesni i sigurnosni uvjeti za prijam u službu tijekom kalendarske godine nije pristupila provjeri tjelesne spremnosti nadležna osoba iz stavka 1. ovoga članka obvezno će uputiti na izvanredni zdravstveni pregled.«
Članak 2.
Članak 16. mijenja se i glasi:
»Članak 16.
(1) Pripadnici Oružanih snaga ne upućuju se na redovite zdravstvene preglede u skladu s člankom 9. ovoga Pravilnika kada su:
– upućeni prvostupanjskoj zdravstvenoj komisiji Ministarstva obrane na ocjenu zdravstvene sposobnosti
– privremeno nesposobni za rad na temelju izvješća izabranog doktora medicine
– privremeno nesposobni za rad na temelju izvješća izabranog doktora medicine specijalista ginekologije i opstetricije tijekom trudnoće te za vrijeme rodiljnog i roditeljskog dopusta
– službeno odsutni s ustrojbenog mjesta.
(2) Osobe iz stavka 1. podstavaka 2., 3. i 4. ovoga članka upućuju se na zdravstveni pregled nakon prestanka razloga neupućivanja.«
Članak 3.
Prilozi 1 i 5 Pravilnika se mijenjaju te se nalaze u prilogu ovoga Pravilnika i njegov su sastavni dio.
Članak 4.
Ovaj Pravilnik će se objaviti u »Narodnim novinama« i stupa na snagu 1. siječnja 2016.
Klasa: 023-03/15-04/36
Urbroj: 512-01-15-6
Zagreb, 2. prosinca 2015.
Ministar Ante Kotromanović, v. r.
PRILOG 1
METODOLOGIJSKE UPUTE ZA PROVEDBU ZDRAVSTVENIH PREGLEDA
Ovim uputama propisuje se sadržaj, način i opseg zdravstvenih pregleda kandidata za kadete-pilote i pripadnike Oružanih snaga.
1. Pristupanje na zdravstveni pregled
Pripadnika Oružanih snaga prilikom pozivanja na zdravstveni pregled potrebno je obavijestiti da je na zdravstveni pregled dužan doći natašte (najmanje 14 sati prije pregleda ne konzumirati namirnice i zaslađene tekućine).
Pripadnik Oružanih snaga prilikom dolaska na pregled dužan je sa sobom donijeti ispunjenu Potvrdu izabranog doktora medicine (tiskanica P) i raspoloživu medicinsku dokumentaciju, ako je posjeduje kao i rješenje o utvrđenom postotku tjelesnog oštećenja, s pripadajućim nalazom i mišljenjem te pravovaljanu potvrdu o krvnoj grupi i Rh faktoru. Popunjeni Upitnik anamnestičkih podataka (tiskanica I) osoba može donijeti sa sobom na pregled ili će je ispuniti prije početka zdravstvenog pregleda.
Naručitelj koji upućuje pripadnika na pregled za njega je dužan ispuniti Uputnicu za zdravstveni pregled (tiskanica UZP-RI), a za pripadnike Oružanih snaga raspoređene na mjesta s posebnim uvjetima rada obvezno se navodi i odgovarajuća točka bolesti u skladu s pravilnikom kojim se propisuje sadržaj zdravstvenih pregleda osoba na poslovima s posebnim uvjetima rada.
2. Sadržaj, način i obuhvat zdravstvenog pregleda pripadnika Oružanih snaga
Ovim uputama propisuje se sadržaj, način i obuhvat zdravstvenog pregleda pripadnika Oružanih snaga.
2.1. Općemedicinski/općeklinički pregled
Pregled obuhvaća:
a) uzimanje anamnestičkih, a po potrebi i heteroanamnestičkih podataka
b) uvid u osobnu zdravstvenu dokumentaciju ispitanika
c) utvrđivanje općeg stanja fizikalnim pregledom: kože i vidljivih sluznica, glave i vrata s pripadajućim osjetilima, prsnog koša i pluća, srčanožilnog sustava, trbuha i trbušnih organa, mokraćnog sustava i spolnih organa, lokomotornog sustava i kralježnice.
2.2. Antropometrijska mjerenja
Mjerenja obuhvaćaju: određivanje visine tijela u cm, opseg struka u cm, mase tijela u kg i indeksa tjelesne mase.
a) Visina tijela određuje se 