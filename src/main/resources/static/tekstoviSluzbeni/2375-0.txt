125 18.11.2015 Odluka o proglašenju Dana žalosti u Republici Hrvatskoj povodom žrtava terorističkih napada u Parizu
VLADA REPUBLIKE HRVATSKE
2376
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 15. studenoga 2015. godine donijela
ODLUKU
O PROGLAŠENJU DANA ŽALOSTI U REPUBLICI HRVATSKOJ POVODOM ŽRTAVA TERORISTIČKIH NAPADA
I.
Vlada Republike Hrvatske proglašava ponedjeljak, 16. studenoga 2015. godine, Danom žalosti u Republici Hrvatskoj povodom žrtava terorističkih napada u Parizu, Francuska Republika.
II.
Dan žalosti označava se obveznim isticanjem zastave Republike Hrvatske na pola koplja na svim zgradama u kojima su smještena tijela državne vlasti i tijela jedinica lokalne i područne (regionalne) samouprave, te zgradama u kojima je sjedište ili se obavlja djelatnost pravnih osoba, odnosno u kojima fizičke osobe obavljaju samostalnu djelatnost.
III.
Na Dan žalosti ne mogu se održavati zabavne priredbe.
Pravne osobe koje obavljaju televizijsku i radijsku djelatnost svoje programe prilagodit će obilježavanju Dana žalosti, osobito na način da će emitirati programe koji po svojoj naravi odgovaraju obilježavanju tog dana.
IV.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/516
Urbroj: 50301-01/09-15-1
Zagreb, 15. studenoga 2015.
Predsjednik Zoran Milanović, v. r.
