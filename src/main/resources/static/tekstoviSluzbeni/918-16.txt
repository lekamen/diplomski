elemenata na temelju kojih bi se neke adresate moglo izdvojiti u odnosu na ostale, nema ni temelja za eventualno nejednako postupanje prema njima niti za njihovu nejednakost pred zakonom.
9.3. U odnosu na diskrecijsko pravo izbora zakonskog rješenja predlagatelj ističe da predloženo rješenje ima legitiman cilj usmjeren ka ostvarenju općeg ili javnog interesa zajednice. ... s obzirom na prirodu javnih cesta te sve rizike i okolnosti koji su povezani s njihovim dugoročnim upravljanjem, te s obzirom na šire društvene funkcije koje javne ceste u pravilu po svojoj prirodi ostvaruju, izuzimanje istih iz općeg režima koncesija ima objektivno i razumno opravdanje. Isto je dodatno razvidno i iz činjenice da upravo Zakon o koncesijama omogućava postojanje takvih posebnih režima upravo u području javnih cesta (kao što je i već navedeno), ali i iz činjenice da su javne ceste proglašene dobrom od interesa za Republiku Hrvatsku te se nalaze pod posebnom zaštitom. Dakle, nesumnjivo slijedi da zaštita javnih cesta služi ostvarenju općeg ili javnog interesa. Iz okolnosti konkretnog slučaja slijedi i da odabrani zakonodavni model ima svoje objektivno i razumno opravdanje. Ono je uvjetovano već naglašenim postojećim angažmanom oko zaštite zajedničkih i javnih dobra te neposrednim okolnostima (namjera koncesioniranja autocesta) koje su rezultirale upotrebom narodnog referenduma kao instrumenta ostvarenja ciljeva navedenog angažmana. Naime, provedba namjere koncesioniranja autocesta na period između 40 i 50 godina osujetila bi svako nastojanje da se predmetna problematika u narednom periodu riješi na određeni način. Dodatno, predlagatelj smatra da bi konkretno predloženim rješenjem monetizacije javnog duga vezanog uz društva Hrvatske autoceste d.o.o. i Autocesta Rijeka – Zagreb d.d. kroz dodjelu koncesije za upravljanje i održavanje autocesta nastala šteta za Republiku Hrvatsku. ...
9.4. U odnosu na mogućnosti koje su predlagatelju bile na raspolaganju, odabrani model izmjene zakona razuman je i razmjeran cilju koji se nastoji postići. Iako se u slučaju javnih cesta radi o dobru koje je zaštićeno sukladno Ustavu (čl. 52. Ustava) predlagatelj ne smatra da bi javne ceste trebalo zaštićivati posebnom Ustavnom odredbom. Takva praksa bila bi nerazmjerna, a i suprotna preporukama Europske komisije za demokraciju putem prava (Venecijanska komisija) koja predlaže izbjegavanje trenda konstitucionalizacije otvorenih društvenih pitanja.
(...)
... Odabranim načinom pitanje koncesioniranja autocesta uređuje se na jasan način, precizno formuliranom normom opće primjenjivosti te uz zadovoljavanje kriterija pravne određenosti, a time i sigurnosti. U odnosu na gore navedene metode (ustavna zaštita odnosno izglasavanje referendumom nepovjerenja Vladi) zaštita javnih cesta predlaganjem zakonskog modela najmanje je restriktivna mjera te zadovoljava zahtjeve razumnosti i razmjernosti.«
36.2. Odgovarajući na drugo pitanje, Organizacijski odbor između ostalog je naveo:
»10. Zadire Ii se, odlukom da se uređenje gospodarskih odnosa na predloženi način primjeni i na postupke u tijeku, u zaštićene ustavne vrijednosti i dobra?, te ako je odgovor na prethodno pitanje potvrdan, je Ii takvo zadiranje u zaštićene ustavne vrijednosti i dobra u konkretnom slučaju opravdano?
Referendumskim pitanjem, odnosno predloženim zakonskim uređenjem pitanje koncesioniranja javnih cesta rješava se pro futuro, međutim, u završnim i prijelaznim odredbama uređuje se pitanje postupaka u tijeku i pitanje postojećih koncesija kakve se pro futuro zabranjuju. Drugim riječima, predloženo zakonsko rješenje u svojim prijelaznim i završnim odredbama odnosi se i na postojeće pravne situacije i odnose te ih uređuje. Takvo rješenje predstavlja uobičajenu praksu pri izradi zakonskih rješenja što je kroz praksu Ustavnog suda i potvrđeno kao zakonodavčeva obveza. ...
(...)
... s obzirom da su člankom 4. ZODIIZoC-a zaštićena stečena prava postojećih koncesionara koji imaju koncesije za javne usluge na javnim