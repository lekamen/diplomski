kaznit će se kaznom zatvora od šest mjeseci do pet godina.
(2) Ako je kaznenim djelom iz stavka 1. ovoga članka pribavljena znatna imovinska korist ili je prouzročena znatna šteta, počinitelj će se kazniti kaznom zatvora od jedne do dvanaest godina.«
V. OCJENA USTAVNOG SUDA
A. U odnosu na podnositelja Ivu Besjedicu
13. Ustavni sud je za ocjenu osnovanosti ustavne tužbe podnositelja Ive Besjedice utvrdio mjerodavnim članke 29. stavak 1. i 119. Ustava, koji glase:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama, ili o sumnji ili optužbi zbog kažnjivog djela.
(...)«
»Članak 119.
(...)
Suci ... koji sudjeluju u suđenju ne mogu biti pozvani na odgovornost za izraženo mišljenje ... pri donošenju sudbene odluke, osim ako se radi o kršenju zakona od strane suca koje je kazneno djelo.
(...)«
Ustavni sud polazi od stajališta da se sudski postupci moraju provesti u skladu s ustavnim načelom vladavine prava kao najvišom vrednotom ustavnog poretka Republike Hrvatske pa tumačenje mjerodavnog prava u svakom konkretnom slučaju ne smije proizlaziti iz njegove arbitrarne primjene, već mora uvažavati zahtjeve prava na pravično suđenje sadržane u članku 29. stavku 1. Ustava.
Primjenjujući navedeno pravilo na konkretan slučaj, u ovom ustavnosudskom postupku zadaća je Ustavnog suda bila utvrditi može li se način na koji je Županijski sud u Zagrebu u prvostupanjskoj presudi objedinio rezultate provedenog postupka i u osuđujućem dijelu podnositelja proglasio odgovornim za počinjenje kaznenog djela protiv službene dužnosti zlouporabom položaja i ovlasti, te načinom na koji je obrazložio svoju odluku, a potom i razlozi kojima je tu odluku potvrdio Vrhovni sud u osporenoj presudi – smatrati arbitrarnim i je li takvim postupanjem povrijeđeno podnositelju pravo na pravično suđenje zajamčeno člankom 29. stavkom 1. Ustava.
14. U postupku koji je prethodio ustavnosudskom podnositelj je pravomoćno osuđen da je kao uredujući zemljišnoknjižni sudac, dakle, kao službena osoba zlouporabio svoj položaj te s ciljem da drugome pribavi znatnu imovinsku korist, prekoračio granice svoje ovlasti (članak 291. KZ-a/11) time što je svjesno postupio protivno članku 47. Zakona o privatizaciji i trgovačkom društvu »Dubrovačko primorje« d. d. omogućio uknjižbu prava vlasništva (i) na nekretninama koje nisu unesene u kapital tog trgovačkog društva u postupku pretvorbe.
Slijedom navedenog, konkretan ustavnosudski predmet odnosi se na utvrđenje dosega slobode sudačkog uvjerenja i mišljenja te njegove zaštite u okviru jamstva sadržanog u prvom dijelu stavka 2. članka 119. Ustava kojim je propisano da »suci ... koji sudjeluju u suđenju ne mogu biti pozvani na odgovornost za izraženo mišljenje ili glasovanje pri donošenju sudbene odluke ...«
S obzirom na to ustavno jamstvo, svako odlučivanje o tome je li sudac počinio kazneno djelo zlouporabe položaja i ovlasti, zahtijeva povećanu i pažljivu ocjenu sudova.
15. Polazeći od navedenog, Ustavni sud početno ističe da, načelno, svako (eventualno) pogrešno tumačenje i primjena određenog propisa kao mjerodavnog u pojedinom slučaju, sama po sebi nije i ne može značiti prekoračenje sudačke ovlasti i zlouporabu službenog položaja suca pa i kada se drugome prouzroči šteta ili pribavi imovinska korist.
Da bi se osnovano moglo zaključiti kako je doista riječ o zlouporabi sudačke ovlasti, moraju egzistirati očigledni razlozi iz kojih bi bilo razvidno kako je riječ o mišljenju suca koje izlazi izvan granica prihvatljivog, koje je samo po sebi apsurdno i koje očigledno pri tumačenju i primjeni nekog propisa favorizira rješenje određenog pravnog pitanja u korist ili na štetu nekog od sudionika u postupku.
Bitni razlikovni moment za osnovanost zaključka o eventualnoj »zlouporabi položaja suca« utvrđenje je da se počinjenom materijalnopravnom ili postupovnopravnom povredom očito, primjerice utjecalo na pravni položaj jedne stranke u postupku, a zbog čega je 