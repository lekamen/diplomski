69 19.06.2015 Pravilnik o oznakama zdravstvene ispravnosti i identifikacijskim oznakama hrane životinjskog podrijetla
MINISTARSTVO POLJOPRIVREDE
1316
Na temelju članka 92. podstavka 6. Zakona o veterinarstvu (»Narodne novine«, broj 82/2013 i 148/2013), ministar poljoprivrede donosi
PRAVILNIK
O OZNAKAMA ZDRAVSTVENE ISPRAVNOSTI I IDENTIFIKACIJSKIM OZNAKAMA HRANE ŽIVOTINJSKOG PODRIJETLA
I. OPĆE ODREDBE
Članak 1.
Ovim se Pravilnikom propisuje oblik i sadržaj oznaka zdravstvene ispravnosti i identifikacijskih oznaka kojima mora biti označena hrana životinjskog podrijetla u svrhu stavljanja na tržište te postupak i način naručivanja i izrade oznaka zdravstvene ispravnosti.
Članak 2.
Za potrebe ovoga Pravilnika koriste se pojmovi iz Uredbe (EZ) br. 853/2004 Europskog parlamenta i Vijeća od 29. travnja 2004. o utvrđivanju određenih higijenskih pravila za hranu životinjskog podrijetla (SL L 139, 30. 4. 2004., sa svim izmjenama i dopunama) – u daljnjem tekstu: Uredba (EZ) br. 853/2004 i Uredbe (EZ) br. 854/2004 Europskog parlamenta i Vijeća od 29. travnja 2004. o utvrđivanju posebnih pravila organizacije službenih kontrola proizvoda životinjskog podrijetla namijenjenih prehrani ljudi (SL L 139, 30. 4. 2004., sa svim izmjenama i dopunama)– u daljnjem tekstu: Uredba (EZ) br. 854/2004 te sljedeći pojmovi:
1. uvjetno prikladno meso – meso koje se proglašava prikladnim za prehranu ljudi nakon odgovarajućeg tretmana opisanog u Poglavlju IX. Odjeljku IV. Prilogu I. Uredba (EZ) br. 854/2004.
2. žig – alat za otiskivanje oznake zdravstvene ispravnosti na trupove zaklanih životinja.
Članak 3.
(1) Hrana životinjskog podrijetla označava se oznakom zdravstvene ispravnosti ili identifikacijskom oznakom, kako je primjenjivo, u skladu s ovim Pravilnikom i drugim propisima o hrani.
(2) Oznake iz stavka 1. ovoga članka odnose se na:
– hranu životinjskog podrijetla koja potječe iz odobrenih objekata;
– hranu životinjskog podrijetla koja potječe iz objekata odobrenih pod posebnim uvjetima u skladu s posebnim propisom koji propisuje oblik, sadržaj i način vođenja upisnika te posebnim propisom koji propisuje pravila za objekte u poslovanju s hranom životinjskog podrijetla odobrene pod posebnim uvjetima.
– hranu životinjskog podrijetla koja potječe iz objekata kojima je nadležno tijelo izdalo privremeno odobrenje za rad u skladu s člankom 89. stavkom 5. Zakona o veterinarstvu;
– uvjetno prikladno meso.
II. HRANA ŽIVOTINJSKOG PODRIJETLA IZ ODOBRENIH OBJEKATA
Članak 4.
(1) Hrana životinjskog podrijetla koja potječe iz odobrenih objekata označava se, kako je primjenjivo, oznakom zdravstvene ispravnosti ili identifikacijskom oznakom u skladu s odredbama Uredbe (EZ) br. 853/2004 i Uredbe (EZ) br. 854/2004.
(2) Oznaka zdravstvene ispravnosti i identifikacijska oznaka iz stavka 1. ovoga članka mora sadržavati sljedeće jasno čitljive podatke:
– u gornjem dijelu, ime države »HRVATSKA« napisano velikim tiskanim slovima ili u obliku dvoslovne šifre »HR«,
– u sredini, odobreni broj objekta
– dvoslovnu šifru: »EU« smještenu u donjem dijelu oznake ispod odobrenog broja objekta.
(3) Oznaka zdravstvene ispravnosti i identifikacijska oznaka iz stavka 1. ovoga članka mora biti ovalnog oblika.
(4) Oznaka zdravstvene ispravnosti iz stavka 1. ovoga članka mora biti veličine 4,5 × 6,5 cm, slova unutar oznake moraju biti visoka najmanje 0,8 cm, a brojevi najmanje 1 cm.
(5) Hrana životinjskog podrijetla iz stavka 1. ovoga članka stavlja se na tržište:
– zemalja članica Europske unije (u daljnjem tekstu: EU)
– trećih zemalja, u skladu s odobrenjem izdanim od nadležnog tijela.
(6) Izgled oznake zdravstvene ispravnosti i identifikacijske oznake iz stavka 1. i 3. ovoga članka prikazan je u točki 1. Priloga I ovoga Pravilnika.
III. HRANA ŽIVOTINJSKOG PODRIJETLA IZ OBJEKATA ODOBRENIH POD POSEBNIM UVJETIMA
Članak 5.
(1) Hrana životinjskog podrijetla iz objekata odobrenih pod posebnim uvjetima u skladu s odredbama posebnog propisa koji propisuje pravila za objekte u poslovanju s hranom