2 07.01.2015 Pravilnik o izmjenama i dopunama Pravilnika o zaštitnim radionicama i integrativnim radionicama za zapošljavanje osoba s invaliditetom
MINISTARSTVO RADA I MIROVINSKOGA SUSTAVA
46
Na temelju članka 23. Zakona o profesionalnoj rehabilitaciji i zapošljavanju osoba s invaliditetom (»Narodne novine«, broj 157/13 i 152/14), ministar nadležan za rad donosi
PRAVILNIK
O IZMJENAMA I DOPUNAMA PRAVILNIKA O ZAŠTITNIM RADIONICAMA I INTEGRATIVNIM RADIONICAMA ZA ZAPOŠLJAVANJE OSOBA S INVALIDITETOM
Članak 1.
U Pravilniku o zaštitnim radionicama i integrativnim radionicama za zapošljavanje osoba s invaliditetom (»Narodne novine«, broj 44/14) u članku 2. stavku 2. iza riječi: »5 zaposlenih« dodaju se riječi: »osoba s invaliditetom na zaštitnim radnim mjestima«.
Članak 2.
U članku 10. stavak 6. mijenja se i glasi:
»(6) Zaštitna radionica koja zapošljava do 30 osoba s invaliditetom mora imati zaposlenog najmanje jednog stručnog radnika. Zaštitna radionica koja zapošljava od 30 do 60 osoba s invaliditetom mora imati zaposleno najmanje dva stručna radnika. Zaštitna radionica koja zapošljava od 60 do 100 osoba s invaliditetom mora imati zaposleno najmanje tri stručna radnika. Na svakih dodatnih 50 zaposlenih osoba s invaliditetom na zaštitnim radnim mjestima, zaštitna radionica mora zaposliti još jednog stručnog radnika.«.
Članak 3.
U članku 11. stavak 3. mijenja se i glasi:
»(3) Podnositelj zahtjeva uz zahtjev obvezno prilaže mišljenje Zavoda o ispunjavanju uvjeta za ostvarivanje statusa zaštitne radionice.«.
Članak 4.
U članku 24. stavak 3. mijenja se i glasi:
»(3) Podnositelj zahtjeva uz zahtjev obvezno prilaže mišljenje Zavoda o ispunjavanju uvjeta za ostvarivanje statusa integrativne radionice.«.
Članak 5.
Članak 32. mijenja se i glasi:
»(1) Poslodavac može osnovati posebnu radnu jedinicu za zapošljavanje osoba s invaliditetom ako je aktom poslodavca osnovana kao posebna obračunska jedinica.
(2) Radna jedinica za zapošljavanje osoba s invaliditetom ostvarit će status zaštitne, odnosno integrativne radionice ako ispunjava uvjete za zaštitnu, odnosno integrativnu radionicu propisane Zakonom i ovim Pravilnikom, te ako zapošljava najmanje pet osoba s invaliditetom.
(3) Na radnu jedinicu se na odgovarajući način primjenjuju odredbe ovoga Pravilnika koje se odnose na zaštitnu radionicu, odnosno integrativnu radionicu.«.
Članak 6.
U članku 33. stavku 1. briše se točka i dodaju riječi: »i za koje osobe te ustanove, zaštitne radionice i radne jedinice ostvaruju redovne poticaje Zavoda.«.
Članak 7.
U članku 34. iza stavka 2. dodaje se stavak 3. koji glasi:
»(3) Ustanove za profesionalnu rehabilitaciju, zaštitne radionice i radne jedinice koje su ostvarile status sukladno stavku 1. i 2. ovoga članka dužne su, radi zadržavanja ostvarenog statusa, najkasnije u roku od 3 godine od dana stjecanja toga statusa, ispuniti uvjete iz članka 10., odnosno članka 23. ovoga Pravilnika.«.
Članak 8.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/14-01/10
Urbroj: 524-04-01-01/1-14-35
Zagreb, 30. prosinca 2014.
Ministar prof. dr. sc. Mirando Mrsić, dr. med., v. r.
