 matična država članica UCITS fonda.
(2) Društvo za upravljanje dužno je ulagateljima omogućiti podnošenje pritužbi na službenom jeziku ili jednom od službenih jezika države u kojoj se trguje udjelima UCITS fonda.
(3) Društvo za upravljanje dužno je uspostaviti primjerene postupke koji osiguravaju da su informacije u vezi s postupkom rješavanja pritužbi ulagatelja dostupne i javnosti i nadležnom tijelu matične države članice UCITS fonda te da nadležno tijelo matične države članice UCITS fonda može informacije iz članka 381. stavka 2. ovoga Zakona dobiti izravno od društva za upravljanje.
(4) Društvo za upravljanje dužno je čuvati dokumentaciju o svim pritužbama i mjerama koje su temeljem njih poduzete, na način i u rokovima propisanima ovim Zakonom i propisima donesenima na temelju ovoga Zakona.
Rješavanje sporova između društva za upravljanje i ulagatelja
Članak 64.
(1) Bez utjecaja na mogućnost rješavanja sporova pred sudom ili drugim nadležnim tijelom, društvo za upravljanje dužno je osigurati uvjete za izvansudsko rješavanje sporova, putem arbitraže, između društva za upravljanje i ulagatelja u UCITS fondove kojima društvo upravlja.
(2) Društvo za upravljanje dužno je buduće ulagatelje u UCITS fondove upoznati s načinom i postupkom rješavanja sporova putem arbitraže.
(3) Ako se radi o sporu koji je nastao ili bi mogao nastati iz ugovora koji je sklopljen s ulagateljem, ugovor o arbitraži mora biti sadržan u posebnoj ispravi koju su potpisale obje stranke, u kojoj ne smije biti drugih utanačenja osim onih koji se odnose na arbitražni postupak.
Mrežna stranica društva za upravljanje
Članak 65.
(1) Društvo za upravljanje mora imati, redovito ažurirati i održavati svoju mrežnu stranicu koja sadržava najmanje sljedeće podatke i informacije:
1. opće podatke o društvu za upravljanje (tvrtka, pravni oblik, sjedište i mjesto uprave, ako ono nije isto kao sjedište, broj odobrenja za rad koji je izdala Agencija, kao i datum osnivanja i upisa u sudski registar, iznos temeljnog kapitala, osnivači i članovi)
2. osnovne podatke o članovima uprave, nadzornog odbora i prokuristima društva za upravljanje (osobna imena, kratke životopise)
3. popis djelatnosti iz članka 13. ovoga Zakona za koje društvo ima izdano odobrenje za rad
4. polugodišnje i revidirane godišnje izvještaje UCITS fondova
5. polugodišnje i revidirane godišnje financijske izvještaje društva za upravljanje
6. opće podatke o depozitaru UCITS fonda (tvrtka, pravni oblik, sjedište i adresa uprave, podaci i broj odobrenja nadležne institucije za obavljanje poslova depozitara, iznos temeljnog kapitala) i popis svih trećih osoba s kojima depozitar ima sklopljen ugovor o delegiranju poslova iz članka 221. ovoga Zakona
7. popis UCITS fondova kojima društvo za upravljanje upravlja
8. prospekt, pravila UCITS fonda te ključne podatke za ulagatelje
9. popis delegiranih poslova s naznakom trećih osoba na koju su ti poslovi delegirani
10. mjesečni izvještaj iz članka 212. ovoga Zakona
11. sažeti tabelarni prikaz rizika vezanih uz društvo za upravljanje i UCITS fond sa stupnjem utjecaja svakog rizika na društvo i UCITS fond
12. cijenu udjela UCITS fondova kojima upravlja i
13. sve obavijesti vezane uz društvo za upravljanje i UCITS fond te druge podatke predviđene ovim Zakonom.
(2) Agencija će pravilnikom odrediti dodatne podatke i informacije koje mora sadržavati mrežna stranica društva za upravljanje, za koje smatra da su važni za ulagatelje, tržište i javnost.
Donošenje pravilnika
Članak 66.
Agencija će detaljnije pravilnicima propisati zahtjeve društvima za upravljanje, s obzirom na:
1. organizacijske zahtjeve
2. administrativne i računovodstvene postupke
3. mehanizme unutarnje kontrole
4. praćenje usklađenosti s relevantnim propisima
5. internu reviziju
6. upravljanje rizicima
7. mjere za sprječavanje sukoba interesa
8. pravila poslovnog ponašanja
9. politike primitaka
10. mjere za neprekidno poslovanje
11. osobne transakcije
12. vođenje i čuvanje poslovne dokumentacije društva za