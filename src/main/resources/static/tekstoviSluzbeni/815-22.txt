 tog ponašanja, koje ponašanje podnositelja Ustavni sud inače smatra krajnje neprihvatljivim, neodgovornim i nedoličnim. S druge strane, Vrhovni sud nije se želio upuštati u pitanje postoji li u podnositeljevu slučaju opasnost od bijega, dok je tu mogućnost prvostupanjski sud u cijelosti odbio kao neosnovanu.
38.4. Konačno, nije jasno u čemu bi bila razlika u poziciji podnositelja Glavaša u odnosu prema poziciji podnositelja iz točke 437. kad je riječ o utvrđenju Vrhovnog suda da je »institut uvjetnog otpusta moguć samo u odnosu na pravomoćno osuđene osobe, a što optuženi Branimir Glavaš u ovom trenutku nije te uopće ne možemo govoriti o kazni zatvora na koju bi optuženi Branimir Glavaš bio pravomoćno osuđen, da bi potom zaključivali jesu li ispunjeni uvjeti za uvjetni otpust«. S aspekta ustavnog zahtjeva za jednakim postupanjem, čini se da su i podnositelji iz točke 437. u istoj poziciji kad je riječ o pravomoćnosti njihovih osuda i kazni zatvora.
39. S obzirom na takvo stanje stvari, Ustavni sud može samo još jednom ponoviti da u konkretnom slučaju treba provesti cjelovit test opravdanosti razlike u postupanju (tzv. test diskriminacije), koji je nužan za prosudbu o daljnjoj potrebi odnosno o daljnjem trajanju istražnog zatvora protiv podnositelja, a koji bi obuhvatio i »svježe argumente« ovog slučaja u smislu prakse ESLJP-a (v. točke od 36. do 37.2. obrazloženja ove odluke).
39.1. Zaključno, odluka Ustavnog suda broj: U-III-4150/2010 i dr. od 12. siječnja 2015. donesena je u postupku zaštite ustavnih prava svih šestero podnositelja, u kojem su njihove ustavne tužbe usvojene. U pravnom poretku koji se temelji na vladavini prava teško bi se moglo prihvatiti da posljedice njezina izvršenja mogu biti tako izrazito različite za jednog podnositelja ustavne tužbe (Glavaša) u odnosu prema ostalih petero podnositelja ustavnih tužbi u tom istom predmetu (to jest podnositelja iz točke 437.), a da – nakon što dođe do međusobne usporedivosti njihovih situacija – ne bude provedeno cjelovito ispitivanje opravdanosti razlike u postupanju među njima s aspekta trajanja istražnog zatvora koje treba biti određeno u slučaju podnositelja Glavaša.
3) Izreka odluke
40. Ukidanjem dijela izreke osporenog rješenja Vrhovnog suda broj: II-Kž-75/15-4 od 2. ožujka 2015. trajanje istražnog zatvora protiv podnositelja postalo je neodređeno i neizvjesno. Pravna sigurnost i pravna izvjesnost, koji su narušeni ukidanjem tog dijela izreke osporenog rješenja, uspostavlja se donošenjem novog rješenja kojim bi bili uklonjeni utvrđeni nedostaci u osporenom rješenju, što je zadaća Vrhovnog suda. Njegova je zadaća da pri donošenju novog rješenja odluči i o tome opstoje li i dalje razlozi za istražni zatvor protiv podnositelja u svjetlu pravnih stajališta obrazloženih u ovoj odluci ili ne, a ovisno o tome da odluči i o trajanju istražnog zatvora protiv podnositelja odnosno, u slučaju ukidanja istražnog zatvora, i o eventualnim uvjetima njegova puštanja na slobodu u smislu izricanja odgovarajućih mjera opreza, smatra li ih potrebnim.
Polazeći od činjenice da je ukidanjem dijela izreke osporenog rješenja trajanje istražnog zatvora postalo vremenski neodređeno, što je protivno temeljnim ustavnim jamstvima slobode čovjeka, bilo je nužno u točki III. izreke ove odluke utvrditi duljinu trajanja istražnog zatvora protiv podnositelja koja proizlazi iz osporenog rješenja Vrhovnog suda broj: II-Kž-75/15-4 od 2. ožujka 2015. Za to se utvrđenje primijenilo mjerilo uobičajenog roka koji vrijedi za početno određivanje istražnog zatvora u pravnom poretku Republike Hrvatske, a koji iznosi mjesec dana (za početak računanja roka v. točku 8.1. obrazloženja ove odluke).
Međutim, prestanak istražnog zatvora protiv podnositelja istekom roka određenog u točki III. izreke ove odluke (5. travnja 2015.) uvjetne je naravi i ovisi isključivo o novom rješenju Vrhovnog suda koje će biti doneseno u izvršenju ove odluke.
40.1. Ustavni sud pridržava pravo ustavnog nadzora svakog daljnjeg rješenja