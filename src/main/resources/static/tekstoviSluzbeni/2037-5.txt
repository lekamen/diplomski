 gradonačelniku odnosno njihovim zamjenicima da ujedno obnašaju i dužnost zastupnika u Hrvatskom saboru (i obrnuto). Dostatno je napomenuti da bi u toj raspravi onda mogli bili istaknuti i argumenti predlagatelja koje on povezuje s člankom 1. stavkom 3., člankom 70., člankom 74. stavkom 1., te člankom 83. stavkom 2. Ustava.
26. Konačno, jedino je Hrvatski sabor ovlašten dopunjavati zakone (i Vlada pod pretpostavkama iz članka 88. Ustava), što je osnovni zahtjev koji su Hrvatski laburisti postavili u svom prijedlogu u odnosu na članak 9. stavak 1. ZIZHS-a.
Prema tome, odluka o dopuni članka 9. stavka 1. ZIZHS-a, kako to u svom prijedlogu upućenom Ustavnom sudu traže Hrvatski laburisti, ostaje na Hrvatskom saboru.
27. Članak 32. Ustavnog zakona glasi:
»Članak 32. Ustavni sud će rješenjem odbaciti (...) prijedlog (...) ako nije nadležan za odlučivanje, ...«
28. Na temelju članka 32. Ustavnog zakona riješeno je kao u točki II. izreke rješenja.
V. PRESTANAK MANDATA ZASTUPNIKA LIŠENOG POSLOVNE SPOSOBNOSTI (članak 10. točka 2. ZIZHS-a/99-11)
1) Članak 10. točka 2. ZIZHS-a/99-11
29. U vrijeme podnošenja prijedloga koji se vodi pod brojem U-I-2695/2012 (3. svibnja 2012.), članak 10. točka 2. ZIZHS-a/99-11 je glasio:
»Članak 10. Zastupniku prestaje mandat prije isteka vremena na koje je izabran: (...) 2. ukoliko mu je pravomoćnom sudbenom odlukom oduzeta poslovna sposobnost, (...)«
Članak 10. točka 2. ZIZHS-a/99-11 nije izmijenjen ZID-om ZIZHS-a/2015, tako da je i danas na snazi u istom tekstu. Stoga će se u ovom rješenju označavati kao: članak 10. točka 2. ZIZHS-a.
2) Prigovori predlagatelja
30. Skupina predlagatelja u svom prijedlogu osporava suglasnost s Ustavom navedenog zakonskog rješenja pozivajući se na Zakon o potvrđivanju Konvencije o pravima osoba s invaliditetom i Fakultativnog protokola uz Konvenciju o pravima osoba s invaliditetom (»Narodne novine – Međunarodni ugovori« broj 6/07. i 13/08.). Konvencija o pravima osoba s invaliditetom stupila je na snagu u odnosu na Republiku Hrvatsku 3. svibnja 2008. i od tada čini dio unutarnjega pravnog poretka Republike Hrvatske, a po pravnoj je snazi iznad zakona (članak 134. Ustava).
31. Razloge zbog kojih točku 2. članka 10. ZIZHS-a smatra nesuglasnom s Ustavom skupina predlagatelja obrazlaže ovako:
»Posebnu pozornost predlagatelji posvećuju i pasivnom biračkom pravu, tj. pravu osobe da se kandidira na biračkim listama. Članak 29.a) Konvencije o pravima osoba s invaliditetom podrazumijeva da osobe s invaliditetom imaju pravo i mogućnost da glasuju i budu birani u okviru vlastite participacije u političkom životu. Odredba iz članka 29.a) Konvencije o pravima osoba s invaliditetom ne može se promatrati odvojeno od odredbe iz čl. 12. st. 2. iste Konvencije koja propisuje da države stranke moraju prihvatiti da osobe s invaliditetom imaju poslovnu sposobnost na jednakoj osnovi kao i druge osobe u svim aspektima života. Kako je i Europska unija kao zajednica naroda ratificirala rečenu Konvenciju, logično je da u skladu s time Vijeće ministara EU navodi da sve osobe s invaliditetom imaju pravo kandidirati se za javnu funkciju na jednakoj osnovi s drugima i ne smiju biti lišene toga prava bilo kojim zakonom koji ograničava njihovu poslovnu sposobnost, kao niti sudskom ili drugom odlukom ili drugom mjerom koja se temelji na njihovom invaliditetu, kognitivnom funkcioniranju ili presumiranom kapacitetu, ili na drugi način. Republika Hrvatska nije stavila rezervu na članak 12. Konvencije o pravima osoba s invaliditetom, kao niti na bilo koju drugu odredbu te Konvencije, stoga ne može niti promatrati članak 29.a) odvojeno od članka 12. već obje odredbe mora uzeti u obzir u njihovom međuodnosu. Osobe s invaliditetom imaju pravo, s obzirom na odredbu iz čl. 12. st. 3. Konvencije o pravima osoba s invaliditetom primiti podršku u ostvarenju svoje poslovne sposobnosti, dakle i u ostvarenju svojeg pasivnog biračkog prava. Nužnost pružanja podrške osobama s invaliditetom u ostvarenju poslovne sposobnosti