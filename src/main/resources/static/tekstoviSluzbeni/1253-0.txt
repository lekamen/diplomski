65 12.06.2015 Pravilnik o zaštićenim oznakama izvornosti, zaštićenim oznakama zemljopisnog podrijetla i zajamčeno tradicionalnim specijalitetima poljoprivrednih i prehrambenih proizvoda
MINISTARSTVO POLJOPRIVREDE
1254
Na temelju članka 88. stavaka 18. i 19., članka 90. stavka 3., članka 91. stavka 5., članka 94. stavka 3., članka 95. stavka 9. i članka 96. stavka 12. Zakona o poljoprivredi (»Narodne novine«, broj 30/2015), ministar poljoprivrede donosi
PRAVILNIK
O ZAŠTIĆENIM OZNAKAMA IZVORNOSTI, ZAŠTIĆENIM OZNAKAMA ZEMLJOPISNOG PODRIJETLA I ZAJAMČENO TRADICIONALNIM SPECIJALITETIMA POLJOPRIVREDNIH I PREHRAMBENIH PROIZVODA
Predmet Pravilnika
Članak 1.
Ovim se Pravilnikom propisuju:
– nacionalni postupak zaštite naziva zaštićenom oznakom izvornosti (u daljnjem tekstu: ZOI), zaštićenom oznakom zemljopisnog podrijetla (u daljnjem tekstu: ZOZP) i zajamčeno tradicionalnog specijaliteta (u daljnjem tekstu: ZTS) poljoprivrednih ili prehrambenih proizvoda, obrasci, rokovi, sadržaj i način vođenja evidencija, te uvjeti za skupine
– postupak prigovora na nacionalnoj razini u postupku registracije naziva ZOI, ZOZP ili ZTS na razini Europske unije
– postupak povlačenja zahtjeva na razini Europske unije
– uvjeti i postupak ovlašćivanja kontrolnih tijela, sadržaj zahtjeva za ovlašćivanje kontrolnih tijela, obveze i nadzor nad njihovim radom, te postupak potvrđivanja sukladnosti, rokove, sadržaj Potvrde o sukladnosti, uvjete za poništavanje (suženje ili povlačenje) Potvrda o sukladnosti, sadržaj i način vođenja evidencije
– uvjeti za dobivanje, izgled i način korištenja nacionalnog znaka.
Članak 2.
Ovim se Pravilnikom osigurava provedba:
– Uredbe (EU) br. 1151/2012 Europskog parlamenta i Vijeća od 21. studenoga 2012. o sustavima kvalitete za poljoprivredne i prehrambene proizvode (SL L 343, 14. 12. 2012.) (u daljnjem tekstu: Uredba (EU) br. 1151/2012)
– Provedbene uredbe Komisije (EU) br. 668/2014 od 13. srpnja 2014. o utvrđivanju pravila za primjenu Uredbe (EU) br. 1151/2012 Europskog parlamenta i Vijeća o sustavima kvalitete za poljoprivredne i prehrambene proizvode (SL L 179, 19. 6. 2014.), (u daljnjem tekstu: Provedbena uredba Komisije (EU) br. 668/2014).
POSTUPAK ZAŠTITE NAZIVA POLJOPRIVREDNOG ILI PREHRAMBENOG PROIZVODA ZAŠTIĆENOM OZNAKOM IZVORNOSTI, ZAŠTIĆENOM OZNAKOM ZEMLJOPISNOG PODRIJETLA ILI ZAJAMČENO TRADICIONALNOG SPECIJALITETA
Zahtjev za zaštitu naziva poljoprivrednog ili prehrambenog proizvoda zaštićenom oznakom izvornosti ili zaštićenom oznakom zemljopisnog podrijetla
Članak 3.
(1) Postupak zaštite naziva ZOI ili ZOZP poljoprivrednog ili prehrambenog proizvoda započinje podnošenjem zahtjeva za zaštitu naziva ZOI ili ZOZP poljoprivrednog ili prehrambenog proizvoda (u daljnjem tekstu: zahtjev) Ministarstvu poljoprivrede (u daljnjem tekstu: Ministarstvo) od strane skupine (u daljnjem tekstu: podnositelj zahtjeva).
(2) Podnositelj zahtjeva dostavlja dokumentaciju sukladno članku 88. stavku 1. Zakona o poljoprivredi (»Narodne novine« br. 30/2015), (u daljnjem tekstu: Zakon).
(3) Podnositelj zahtjeva je obvezan, uz dokumentaciju iz stavka 2. ovoga članka, u pisanom obliku i na nekom od elektroničkih medija dostaviti i:
– popunjen Obrazac iz Priloga I. ovoga Pravilnika
– presliku dokaza o registraciji skupine
– izjavu mjerodavnog tijela skupine o usvojenoj odluci o zaštiti naziva poljoprivrednog ili prehrambenog proizvoda ZOI ili ZOZP
– punomoć (ukoliko skupinu zastupa ovlašteni zastupnik ili opunomoćenik, ovjerenu od strane javnog bilježnika)
– Specifikaciju proizvoda sukladno članku 7. Uredbe (EU) br. 1151/2012
– Jedinstveni dokument na Obrascu iz Priloga I. Provedbene uredbe Komisije (EU) br. 668/2014
– popunjen Obrazac iz Priloga II. ovoga Pravilnika
– popunjen Obrazac iz Priloga III. ovoga Pravilnika.
Zahtjev za zajamčeno tradicionalni specijalitet
Članak 4.
(1) Postupak zaštite za ZTS poljoprivrednog ili prehrambenog proizvoda započinje podnošenjem zahtjeva za ZTS Ministarstvu od strane podnositelja zahtjeva.
(2) Podnositelj