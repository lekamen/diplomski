1 02.01.2016 Pravilnik o načinu vođenja Registra godišnjih financijskih izvještaja, te načinu primanja i postupku provjere potpunosti i točnosti godišnjih financijskih izvještaja i godišnjeg izvješća
MINISTARSTVO FINANCIJA
2
Na temelju članka 34. stavka 12. Zakona o računovodstvu (»Narodne novine«, br. 78/15 i 134/15), ministar financija donosi
PRAVILNIK
O NAČINU VOĐENJA REGISTRA GODIŠNJIH FINANCIJSKIH IZVJEŠTAJA, TE NAČINU PRIMANJA I POSTUPKU PROVJERE POTPUNOSTI I TOČNOSTI GODIŠNJIH FINANCIJSKIH IZVJEŠTAJA I GODIŠNJEG IZVJEŠĆA
DIO PRVI OPĆE ODREDBE
Članak 1.
Ovim Pravilnikom propisuju se sadržaj i način vođenja Registra godišnjih financijskih izvještaja (u daljnjem tekstu: Registar), ažuriranje registra, način i rokovi dostave dokumentacije, zaprimanje dokumentacije, javna objava, te zaštita i čuvanje dokumentacije i podataka iz Registra, u skladu sa Zakonom o računovodstvu (u daljnjem tekstu: Zakon).
Članak 2.
Registar je središnji izvor informacija o financijskome položaju i uspješnosti poslovanja poduzetnika iz članka 4. stavka 2. Zakona (u daljnjem tekstu: poduzetnici) i osoba iz članka 4. stavka 3. Zakona (u daljnjem tekstu: osobe).
DIO DRUGI SADRŽAJ I NAČIN VOĐENJA REGISTRA
Sadržaj registra
Članak 3.
(1) Registar sadrži javni i povjerljivi dio koji sadrže standardne i nestandardne dokumente (u daljnjem tekstu: dokumenti).
(2) Za potrebe ovoga Pravilnika, dokumenti koje sadrži javni i povjerljivi dio nazivaju se standardni i nestandardni dokumenti.
(3) Pojam standardni dokumenti odnosi se na dokumente za koje je posebnim pravilnicima iz članka 19. stavaka 5. i 6. Zakona propisana struktura i sadržaj.
(4) Pojam nestandardni dokumenti odnosi se na dokumente koji moraju sadržavati elemente propisane Zakonom, ali ih poduzetnici kreiraju u slobodnoj formi.
(5) Standardni dokumenti u Registru su:
1. izvještaj o financijskom položaju (bilanca),
2. račun dobiti i gubitka s izvještajem o ostaloj sveobuhvatnoj dobiti,
3. izvještaj o novčanim tokovima,
4. izvještaj o promjenama kapitala i
5. dodatni podaci za statističke i druge potrebe.
(6) Nestandardni dokumenti u Registru su:
1. bilješke uz godišnje financijske izvještaje i konsolidirane godišnje financijske izvještaje,
2. godišnje izvješće koje sadrži: godišnji financijski izvještaj za izvještajno razdoblje uključujući i revizorsko izvješće ako je propisana obveza revizije sukladno članku 20. Zakona, izjavu o primjeni kodeksa korporativnog upravljanja sukladno članku 22. Zakona, izvještaj o plaćanjima u javnom sektoru sukladno članku 27. Zakona i izvješće poslovodstva,
3. revizorsko izvješće s godišnjim financijskim izvještajem koji je bio predmet revizije,
4. odluku o prijedlogu raspodjele dobiti ili pokriću gubitka,
5. odluku o utvrđivanju godišnjega financijskog izvještaja,
6. izjavu o neaktivnosti i
7. obavijest radi javne objave o izmjeni prethodno predane dokumentacije za javnu objavu.
(7) Osim dokumenata iz stavaka 5. i 6. ovoga članka Registar sadrži i naknadno promijenjene dokumente iz članka 30. stavka 8. Zakona.
(8) Registar sadrži podatke iz pojedinih vrsta standardnih dokumenata i podatke generirane za vođenje registra.
(9) Izvještaj o ostaloj sveobuhvatnoj dobiti iz stavka 5. točke 2. ovoga članka popunjavaju obveznici primjene Međunarodnih standarda financijskog izvještavanja.
Način vođenja registra
Članak 4.
Registar se vodi u elektroničkom obliku.
Ažuriranje baze obveznika i razmjena podataka sa sudskim registrom i poreznom upravom
Članak 5.
(1) Financijska agencija (u daljnjem tekstu: Agencija) bazu obveznika predaje dokumentacije za javnu objavu kreira iz podataka koje jednom mjesečno, početkom mjeseca za prethodni mjesec zaprimi od sudskoga registra.
(2) Razmjena podataka između sudskoga registra i Agencije obavlja se elektroničkim putem.
(3) Agencija bazu obveznika poreza na dobit iz članka 4. stavka 3. Zakona kreira iz baze Ministarstva financija, Porezne uprave koju Porezna uprava u veljači tekuće godine za prethodnu godinu dostavlja Agenciji.
Članak 6.