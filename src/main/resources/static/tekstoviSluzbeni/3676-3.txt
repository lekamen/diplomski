ikakvih razloga odstupio od ustaljene prakse, nije uzeo u obzir očigledno mjerodavan propis ili je mjerodavni propis pogrešno protumačio i primijenio, na način i u mjeri koja konkretni pojedinačni akt čini pravno neprihvatljivim. Slijedom navedenog, ona obrazloženja odluka nadležnih sudova koja ne sadrže ozbiljne, relevantne i dostatne razloge svoje ocjene upućuju na zaključak o arbitrarnosti tako donesenih odluka u postupovnom i/ili materijalnopravnom smislu.
8. Primjenjujući navedeno pravilo na konkretan slučaj, u ovom ustavnosudskom postupku zadaća je Ustavnog suda utvrditi može li se osporena presuda Prekršajnog suda u Splitu, Stalne službe u Kaštel Sućurcu smatrati arbitrarnom, te je li tom odlukom podnositeljici povrijeđeno pravo na pravično suđenje zajamčeno člankom 29. Ustava.
Kako je naprijed navedeno, Obaveznim prekršajnim nalogom podnositeljici je za počinjeni prometni prekršaj uz novčanu kaznu izrečena i zaštitna mjera zabrane upravljanja motornim vozilo »B« kategorije u trajanju od dva (2) mjeseca.
Podnositeljica je protiv tog naloga podnijela prigovor. U prigovoru je, u bitnome, istaknula da ne poriče počinjenje prekršaja koji joj je stavljen na teret, već izražava iskreno žaljenje zbog njegova počinjenja pa budući da joj je to bio prvi takav prometni prekršaj predložila je da je sud blaže kazni, omogući joj obročnu otplatu, te da joj ukine mjeru zabrane upravljanja motornim vozilom. Drugim riječima, podnositeljica je osporila (samo) izrečenu kaznu, zajedno sa zaštitnom mjerom.
8.1. Ustavni sud ističe da u slučaju kada okrivljenik podnosi prigovor kojim ne poriče prekršaj, već samo prigovara izrečenoj sankciji i/ili drugoj mjeri, prekršajni nalog odnosno obavezni prekršajni nalog se ne stavlja izvan snage i ne provodi se prekršajni postupak. O takvom prigovoru odlučuje se izvan postupka odgovarajućom primjenom odredaba PZ-a o žalbenom postupku (članak 238. stavak 11. i članak 244. stavak 2., u vezi s člankom 239. stavkom 5. PZ-a) i u tom slučaju vrijedi zabrana iz članka 202. stavka 4. PZ-a. Dakle, presuda odnosno osporena odluka ne smije se izmijeniti na štetu okrivljenika. To znači da se okrivljeniku ne može izreći stroža kazna i/ili zaštitna mjera.
Protivno navedenom, u slučaju podnositeljice Prekršajni sud u Splitu, Stalna služba u Kaštel Sućurcu stavio je izvan snage obavezni prekršajni nalog, proveo odgovarajući (žurni) postupak, donio presudu i pritom podnositeljici izrekao strožu sankciju – povećao joj je trajanje zaštitne mjere zabrane upravljanja motornim vozilom »B« kategorije sa dva (2) na četiri (4) mjeseca.
Proizlazi, dakle, da je takvim postupanjem Prekršajni sud u Splitu, Stalna služba u Kaštel Sućurcu, zanemario razloge zbog kojih je podnositeljica podijela prigovor protiv obveznog naloga (samo zbog visine kazne), što je imalo za posljedicu daljnji propust suda u vidu zabrane propisane člankom 202. stavkom 4. PZ-a.
9. Takvim postupanjem Prekršajni sud u Splitu, Stalna služba u Kaštel Sućurcu je prema ocjeni Ustavnog suda na štetu podnositeljice povrijedio načelo zabrane reformatiae in peius.
10. Zaključno, Ustavni sud utvrđuje da je prekršajni postupak, u dijelu kojim je podnositeljici izrečena stroža zaštitna mjera upravljanja motornim vozilom, bio nepravičan za podnositeljicu i kao takav imao za posljedicu povredu ustavnog prava na pravično suđenje zajamčenog člankom 29. stavkom 1. Ustava.
11. Odredbom članka 19. stavka 2. Ustava zajamčuje se sudska kontrola zakonitosti pojedinačnih akata upravnih vlasti i tijela koja imaju javne ovlasti.
S obzirom na to da se u konkretnom slučaju ustavnom tužbom osporava pojedinačni akt koje je donijelo tijelo sudbene vlasti, odredba članka 19. stavka 2. Ustava nije mjerodavna.
12. Člankom 26. Ustava zajamčena je jednakost državljana Republike Hrvatske i stranaca pred sudovima i drugim državnim i inim tijelima koja imaju javne ovlasti te nije mjerodavan u ovom slučaju (stajalište Ustavnog suda izraženo u odluci broj: U-III-884/2004 od 3. travnja 2014.,