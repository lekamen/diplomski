90 07.10.2016 Rješenje Agencije za zaštitu tržišnog natjecanja, klasa: UP/I 034-03/15-01/030, urbroj: 580-10/63-2016-105 od 15. rujna 2016.
AGENCIJA ZA ZAŠTITU TRŽIŠNOG NATJECANJA
1920
Agencija za zaštitu tržišnog natjecanja na temelju članka 30. točke 2., članka 31., članka 49. stavka 1. i 2. i članka 58. stavka 1. točke 9., u svezi s člankom 13. Zakona o zaštiti tržišnog natjecanja (»Narodne novine«, broj 79/09 i 80/13), u upravnom postupku utvrđivanja narušavanja tržišnog natjecanja zlouporabom vladajućeg položaja, pokrenutom protiv poduzetnika Navela d.o.o., sa sjedištem u Puli, Castropola 54, zastupanog po odvjetnicima iz odvjetničkog društva [...] i odvjetnicima iz odvjetničkog društva [...], po službenoj dužnosti, na temelju odluke Vijeća za zaštitu tržišnog natjecanja u sastavu: Mladen Cerovac, mag. iur., predsjednik Vijeća, Vesna Patrlj, dipl. iur., zamjenica predsjednika Vijeća, Denis Matić, dipl. iur., mr. sc. Ljiljana Pavlic i mr. sc. Tatjana Peroković, članovi Vijeća, sa sjednice 26/2016, održane 15. rujna 2016., donosi sljedeće
RJEŠENJE
I. Prihvaćaju se mjere, uvjeti i rokovi koje je predložio poduzetnik Navela d.o.o., sa sjedištem u Puli, Castropola 54 i to na način kako slijedi:
Navela d.o.o. se obvezuje da će rezervne dijelove za brodske motore marke Yanmar isporučivati svima koji to od nje zatraže, uključujući i neovlaštene servisere. U slučaju specifičnih upita kao što je ECU (Engine control unit) i ostala elektronika koja iziskuje predznanje i alate, Navela d.o.o. će prvenstveno svakog kupca uputiti na ovlaštenu servisnu mrežu, a ako kupac ne bude na to pristao morat će potpisati očitovanje poput sljedećeg:
»Potvrđujem da sam od strane Navele d.o.o. upoznat sa specifičnostima rezervnih dijelova koje tražim i upućen na podršku u ovlašteni servis, što ne prihvaćam. Osobno preuzimam odgovornost za sve posljedice koje mogu nastati uslijed nepravilne zamjene rezervnog dijela, uključujući i posljedice prema trećim osobama i njihovoj imovini.«
II. Nalaže se poduzetniku Navela d.o.o. da dostavi Agenciji izjavu ovlaštene osobe za zastupanje poduzetnika Navela d.o.o. o preuzimanju obveze iz točke I. izreke ovog rješenja u roku od osam (8) dana od dana dostave ovog rješenja.
III. Predložene mjere, uvjeti i rokovi iz točke I. i II. izreke ovog rješenja ocjenjuju se dostatnima za otklanjanje negativnih učinaka i ponovnu uspostavu tržišnog natjecanja na tržištu distribucije rezervnih dijelova za brodske motore marke Yanmar u Republici Hrvatskoj.
IV. Predložene mjere, uvjeti i rokovi iz točke I. i II. izreke ovog rješenja ovim rješenjem postaju obvezni za poduzetnika Navela d.o.o.
V. Utvrđuje se da, nakon izvršenja mjera iz točke I. i II. izreke ovog rješenja, nema uvjeta za daljnje vođenje postupka protiv poduzetnika Navela d.o.o.
VI. U slučaju da Agencija za zaštitu tržišnog natjecanja utvrdi kako se poduzetnik Navela d.o.o. ne pridržava utvrđenih mjera, uvjeta i rokova iz točke I. i II. izreke ovog rješenja, takvo postupanje smatrat će se povredom Zakona o zaštiti tržišnog natjecanja, što će se utvrditi posebnim rješenjem kojim će se izreći i upravno-kaznena mjera.
VII. Poduzetnik Navela d.o.o. obveznik je plaćanja upravne pristojbe u iznosu od 35.000,00 kuna. Upravna pristojba uplaćuje se u korist Državnog proračuna Republike Hrvatske.
Rok izvršenja: bez odgode, a najkasnije 8 (osam) dana od dana dostave ovog rješenja.
VIII. Ovo će rješenje biti objavljeno u »Narodnim novinama« i na mrežnim stranicama Agencije.
Obrazloženje
1. Postupak utvrđivanja narušavanja tržišnog natjecanja
Agencija je zaključkom od 30. srpnja 2015., po službenoj dužnosti, na temelju članka 38. stavka 1. i članka 39., u svezi s člankom 13. Zakona o zaštiti tržišnog natjecanja (»Narodne novine«, broj 79/09 i 80/13; dalje: ZZTN), a na temelju podataka i dokumentacije prikupljene tijekom prethodnog ispitivanja stanja na mjerodavnom tržištu u predmetu klase: 034-08/14-01/348, pokrenula postupak protiv poduzetnika Navela d.o.o., sa sjedištem u Puli,