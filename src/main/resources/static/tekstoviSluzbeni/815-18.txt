 sudom mora ponoviti, onda nije prihvatljivo da Ustavni sud umjesto Vrhovnog suda ispituje prigovore podnositelja utemeljene na konvencijskom pravu, jer je u prvom redu na najvišem sudu u zemlji da osigurava jedinstvenu primjenu tog prava, štiteći ravnopravnost svih u njegovoj primjeni u skladu s praksom ESLJP-a. Naime, u situaciji kad Vrhovni sud ima mogućnost njihova razmatranja, ispitivanja i ocjene, Ustavni sud dužan je prepustiti odlučivanje o tim prigovorima Vrhovnom sudu.
33. Podnositelj je u ustavnim tužbama prigovorio i da je »stavljen u nejednak i diskriminirajući položaj u odnosu na sve druge okrivljenike kojima se trajanje lišenja slobode računa primjenom članka 133. ZKP-a/08 i članka 53. ZIKZ-a, a to, nadalje, pokazuje da Vrhovni sud, donoseći osporeno rješenje, nije bio ni neovisan ni nepristran«, odnosno da je različito postupanje prema njemu diskriminatorno u odnosu prema drugim osobama u istovjetnoj činjeničnoj i pravnoj situaciji te je nepravično i nerazmjerno teretno, za što nema opravdanja u nekoj prijekoj društvenoj potrebi ili društvenom interesu koji se želi zaštititi. Drugim riječima, podnositelj ističe povredu članka 14. u vezi s člankom 22. stavkom 2. Ustava i članka 14. u vezi s člankom 5. stavkom 1. točkom a) Konvencije.
33.1. Članak 22. Ustava naveden je u točki 16., a članak 5. stavak 1. točka a) Konvencije u točki 17. obrazloženja ove odluke. Članak 14. Ustava glasi:
»Članak 14.
Svatko u Republici Hrvatskoj ima prava i slobode, neovisno o njegovoj rasi, boji kože, spolu, jeziku, vjeri, političkom ili drugom uvjerenju, nacionalnom ili socijalnom podrijetlu, imovini, rođenju, naobrazbi, društvenom položaju ili drugim osobinama.
Svi su pred zakonom jednaki.«
Članak 14. Konvencije glasi:
»Članak 14.
ZABRANA DISKRIMINACIJE
Uživanje prava i sloboda koje su priznate u ovoj Konvenciji osigurat će se bez diskriminacije na bilo kojoj osnovi, kao što je spol, rasa, boja kože, jezik, vjeroispovijed, političko ili drugo mišljenje, nacionalno ili društveno podrijetlo, pripadnost nacionalnoj manjini, imovina, rođenje ili druga okolnost.«
34. Ustavni sud prvo utvrđuje da ne vidi kako bi se navedeni prigovor podnositelja mogao podvesti pod povredu neovisnosti i nepristranosti suda. Dalje utvrđuje da se taj prigovor ne može ispitati tako da se položaj podnositelja uspoređuje s položajem pojedinih apstraktno određenih skupina okrivljenika. Njega je osnovano ispitati samo s aspekta navodne neopravdane razlike u postupanju prema podnositelju u usporedbi s konkretnim osuđenicima koji su također obuhvaćeni kasatornim učincima odluke Ustavnog suda broj: U-III-4150/2010 i dr. od 12. siječnja 2015. Naime, ta je odluka Ustavnog suda donesena u postupku zaštite ustavnih prava podnositelja Glavaša, ali i petero drugih podnositelja ustavnih tužbi. U vrijeme donošenja odluke Ustavnog suda tih petero podnositelja već je izdržalo svoje kazne zatvora, dok je na izdržavanju kazne zatvora bio još samo podnositelj Glavaš.
34.1. U odluci Ustavnog suda broj: U-III-4150/2010 i dr. od 12. siječnja 2015. navedeni su podaci o izvršenju kazne zatvora za svakog pojedinog osuđenika na kojega se odnosila ta odluka (treba podsjetiti da je njome ukinuta pravomoćna drugostupanjska presuda Vrhovnog suda broj: Kž-84/10-8 od 2. lipnja 2010., slijedom čega je ostala pravno egzistentna samo nepravomoćna prvostupanjska presuda Županijskog suda u Zagrebu broj: X-K-rz-1/07 od 8. svibnja 2009.):
»437. Prema dopisu Središnjeg ureda Uprave za zatvorski sustav Ministarstva pravosuđa Republike Hrvatske, klasa: 053-01/15-01/7, urbroj: 514-07-01-02-03-15-02 od 7. siječnja 2015., petero podnositelja, koji su ustavne tužbe podnijeli tijekom rujna 2010., otpušteni su na slobodu između listopada 2010. i ožujka 2012., nakon dijela izdržane kazne zatvora, i to:
1. podnositelj Krnjak – rješenjem Povjerenstva za uvjetni otpust broj: 730-07/12-01/243 uvjetno je otpušten na slobodu 26. ožujka 2012.; predviđeni istek kazne bio je 19. lipnja 2014.
2. podnositeljica Getoš 