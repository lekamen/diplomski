85 01.08.2015 Opći uvjeti za korištenje mreže i opskrbu električnom energijom
HRVATSKA ENERGETSKA REGULATORNA AGENCIJA
1666
Na temelju članka 59. stavka 1. Zakona o tržištu električne energije (»Narodne novine«, broj 22/13), Hrvatska energetska regulatorna agencija je na sjednici Upravnog vijeća održanoj 23. srpnja 2015. godine donijela
OPĆE UVJETE
ZA KORIŠTENJE MREŽE I OPSKRBU ELEKTRIČNOM ENERGIJOM
I. OPĆE ODREDBE
Članak 1.
Ovim Općim uvjetima za korištenje mreže i opskrbu električnom energijom (u daljnjem tekstu: Opći uvjeti) uređuju se:
– međusobni ugovorni odnosi između energetskih subjekata i korisnika mreže,
– uvjeti za sklapanje i sadržaj ugovora o opskrbi krajnjeg kupca,
– obveze i odgovornosti energetskih subjekata i korisnika mreže,
– postupak promjene opskrbljivača prilikom promjene vlasništva građevine,
– međusobni odnosi operatora prijenosnog sustava i operatora distribucijskog sustava,
– pravila i uvjeti kojima se uređuje odnos između opskrbljivača i operatora prijenosnog sustava ili operatora distribucijskog sustava (u daljnjem tekstu: operator sustava),
– kategorije potrošnje i tarifni modeli za korištenje mreže,
– prikupljanje i obrađivanje mjernih podataka s obračunskih mjernih mjesta korisnika mreže,
– uvjeti mjerenja, obračuna potrošnje električne energije (u daljnjem tekstu: obračun) i naplate isporučene električne energije i snage,
– standardni načini obračuna,
– postupanje s mjernim podacima s obračunskih mjernih mjesta te točaka razdvajanja između susjednih sustava,
– pravila u slučaju postojanja više obračunskih mjernih mjesta krajnjeg kupca,
– održavanje mjernih uređaja,
– postupci utvrđivanja i obračuna neovlaštene potrošnje električne energije,
– uvjeti za primjenu postupka ograničenja ili privremene obustave isporuke električne energije i
– mjere zaštite krajnjih kupaca.
II. DEFINICIJE OSNOVNIH IZRAZA
Članak 2.
(1) Izrazi koji se koriste u ovim Općim uvjetima imaju značenje utvrđeno zakonima kojima se uređuje energetski sektor, regulacija energetskih djelatnosti i tržište električne energije, kao i propisima donesenim na temelju tih zakona.
(2) U ovim Općim uvjetima koriste se i izrazi koji u smislu ovih Općih uvjeta imaju sljedeće značenje:
1. brojilo električne energije (u daljnjem tekstu: brojilo) – uređaj koji mjeri i registrira parametre radne i/ili jalove električne energije na obračunskom mjernom mjestu u svrhu obračuna i naplate potrošnje električne energije,
2. brojilo s daljinskim očitanjem – brojilo koje omogućava daljinsko očitanje stanja brojila,
3. daljinsko očitanje stanja brojila (u daljnjem tekstu: daljinsko očitanje) – očitanje stanja brojila putem opreme za daljinsku komunikaciju,
4. elektroenergetska mreža (u daljnjem tekstu: mreža) – sustav povezanih postrojenja i vodova koji su namijenjeni prijenosu ili distribuciji električne energije,
5. elektroenergetska postrojenja i instalacije korisnika mreže (u daljnjem tekstu: postrojenja i instalacije) – elektroenergetski objekti (vodovi, trafostanice, postrojenja, elektrane i rezervni izvori električne energije) i instalacije (električne instalacije, zaštitni uređaji i trošila) korisnika mreže koji se nalaze na jednoj lokaciji kao građevina ili dio građevine priključene na mrežu preko obračunskog mjernog mjesta,
6. elektroenergetska suglasnost – upravni akt kojim operator sustava određuje posebne uvjete odnosno lokacijske uvjete i uvjete priključenja za građevinu ili dio građevine koja je priključena ili se planira priključiti na mrežu operatora sustava,
7. građevinska lokacija – jedna katastarska čestica ili više katastarskih čestica nastalih njenim dijeljenjem i/ili spajanjem,
8. isporuka električne energije – isporuka električne energije iz mreže krajnjem kupcu ili predaja proizvedene električne energije u mrežu,
9. iznimni događaj – poremećeni ili izvanredni pogon mreže nastao zbog ispada elementa mreže uslijed preopterećenja ili poremećaja frekvencije ili ograničenja i/ili privremene obustave isporuke električne energije u