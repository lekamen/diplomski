 organizmi u razvoju mogu drugačije odgovoriti na liječenje od zrelih organizama, neke nuspojave i interakcije s drugim lijekovima uočene kod djece ne moraju se javljati i kod odraslih. Usto, zbog dinamike rasta i razvoja neke se nuspojave ne moraju javiti akutno, već u kasnijem stupnju razvoja i sazrijevanja. Žele li se utvrditi eventualni učinci na sazrijevanje i razvoj skeleta, ponašanja, kognitivne funkcije, spolnih organa i imunološkog sustava, potrebni mogu biti dugoročna ispitivanja djece na kroničnom liječenju ili njihovo dugoročno praćenje nakon liječenja.
2.4.4. Saznanja nakon stavljanja lijeka u promet
Prilikom dobivanja odobrenja za stavljanje lijeka u promet saznanja su obično ograničena. Stoga je posebno važno pratiti djecu nakon puštanja lijeka u promet. Katkada je važno provesti dugoročno praćenje kako bi se utvrdili učinci određenih lijekova na rast i razvoj djece. Praćenje nakon stavljanja lijeka u promet i/ili u okviru dugoročnih ispitivanja može pružiti uvid u neškodljivost i/ili učinkovitost lijeka za pojedine skupine djece, odnosno dodatna saznanja koja se tiču cjelokupne dječje populacije.
2.5. Podjela djece prema dobi
Svaka podjela djece prema dobi je donekle proizvoljna, ali može biti polazište za razmišljanje o planu ispitivanja u djece. Za odlučivanje o tome kako raspodijeliti ispitivanja i podatke prema dobi djeteta valja imati na umu razvojnu biologiju i farmakologiju. Stoga je potreban prilagodljiv pristup koji će osigurati prisutnost najnovijih saznanja iz dječje farmakologije u ispitivanjima. Izbor dobi za ispitivanje treba ovisiti o pojedinom lijeku i valja ga potkrijepiti dobrim razlozima.
Ako su putovi eliminacije lijeka i njihovo sazrijevanje (ontogeneza) poznati, podjela na dobne skupine za farmakokinetičku ocjenu može polaziti od »prekretnica« koje donose značajne promjene u eliminaciji.
Katkada je prikladnije skupiti podatke o djeci u širem dobnom rasponu te proučiti utjecaj dobi kao stalnog kovarijata. Različiti parametri učinkovitosti lijeka mogu se definirati za različite dobne skupine, a ta podjela ne mora odgovarati niže prikazanoj. Dijeljenje populacije u mnogo dobnih skupina može nepotrebno povećati broj djece koja sudjeluju u ispitivanju. Radi li se o dugoročnijim ispitivanjima, djeca mogu prelaziti iz jedne dobne skupine u drugu, a plan ispitivanja i statistička obrada moraju predvidjeti promjene u broju bolesnika u određenoj dobnoj skupini.
Niže je ponuđena jedna od podjela u dobne skupine. Kroz sve je skupine međutim prisutno značajno preklapanje u razvoju (npr. fizičkom, kognitivnom, psihosocijalnom). Dob je definirana navršenim danima, mjesecima ili godinama.
• Novorođenčad rođena prije termina (nedonoščad)
• Novorođenčad rođena unutar termina (0 – 27 dana, donošena novorođenčad)
• Djeca u dobi od 28 dana do 23 mjeseca (dojenčad i mala djeca)
• Djeca u dobi od 2 do 11 godina
• Adolescenti (od 12 do 16 – 18 godina, ovisno o zemlji)
2.5.1. Novorođenčad rođena prije termina (nedonoščad)
Ispitivanje lijekova u nedonoščadi otvara posebna pitanja budući da su i patofiziologija i reakcija na liječenje jedinstveni za ovu skupinu. Složenost ispitivanja u nedonoščadi i s time povezana etička pitanja upućuju na potrebu pažljive izrade protokola u suradnji s neonatolozima i neonatalnim farmakolozima. Tek će u rijetkim slučajevima biti moguće na nedonoščad primijeniti rezultate učinkovitosti dobivene u odraslih, pa čak i starije djece.
Novorođenčad kao dobna skupina nije homogena. Velika je razlika između nedonoščeta teškog 500 g rođenog u 25. tjednu trudnoće i 1.500 g teškog nedonoščeta rođenog u 30. tjednu trudnoće.
Također valja razlikovati jesu li djeca s niskom porođajnom težinom nezrela ili sa zastojem u rastu.
Za ove je bolesnika važno razmotriti sljedeće značajke: (1) gestacijsku i postnatalnu dob (prilagođenu dob); (2) nezrelost mehanizama eliminacije putem bubrega i jetre; (3) probleme s vezanjem bjelančevina i istisnućem (posebno bilirubina); (4) prodor lijeka u središnji