 sudovi utemeljuju kaznene osude. Naime, u prvostupanjskoj presudi Županijskog suda u Zagrebu, koja ima 195 stranica, nije naznačeno koji se tekst KZ-a/97 primijenio na konkretan slučaj, već se na str. 3. presude općenito navodi: »članak 337. stavak 1. i 4. Kaznenog zakona (‘Narodne novine’ br. 110/97, 27/98, 50/00, 129/00, 51/01, 111/03, 190/03, 105/04, 84/05, 71/06, 110/07 i 152/08 – dalje u tekstu: KZ)« (potpuni podaci sadržani su u točki 5.). Osim toga, ni na jednom mjestu u presudi nije naveden cjelovit sadržaj kaznenih odredaba na temelju kojih je podnositelj optužen, okrivljen i osuđen.
S obzirom na višekratne izmjene i dopune KZ-a/97, a uvažavajući stroge ustavne zahtjeve za pravnom sigurnošću i pravnom izvjesnošću u primjeni pravnih normi koje uređuju kažnjiva djela i kazne, uočeni propusti otežavaju ostvarenje tih zahtjeva u kaznenim stvarima (članak 29. stavak 1. u vezi s člankom 3. Ustava) i teško bi se mogli podvesti pod zahtjeve koji za sudske presude i druge pojedinačne pravne akte proizlaze iz vladavine prava, najviše vrednote ustavnog poretka Republike Hrvatske (članak 3. Ustava). Takvi nepotrebni propusti narušavaju povjerenje u rad sudova.
B. ČLANAK 5. PROMJENE USTAVA OD 16. LIPNJA 2010. (NOVI STAVAK 4. ČLANKA 31. USTAVA)
76. Na kazneno djelo podnositelja u slučaju Hypo, počinjeno »u vremenu od kraja 1994. godine do 22. ožujka 1995.« i opisano u točki 1. izreke prvostupanjske presude, primijenjen je ZoNKD-RPiPP, koji je donesen nakon Promjene Ustava/2010, a stupio je na snagu 2. lipnja 2011.
Konkretno, USKOK (u optužnici) i nadležni sudovi (u presudama) pozvali su se na članak 7. stavak 1. u vezi s člankom 5. točkom 13. ZoNKD-RPiPP-a kao na pravnu osnovu koja kaznenom djelu iz članka 337. stavka 1. i stavka 4. KZ-a/97 (Županijski sud u Zagrebu) odnosno kaznenom djelu iz članka 291. stavka 2. u vezi sa stavkom 1. KZ-a/11 (za koji je Vrhovni sud utvrdio da je blaži zakon za podnositelja od interimnog KZ-a/97) daje kvalifikaciju kaznenog djela ratnog profiterstva u smislu članka 31. stavka 4. Ustava.
77. S obzirom na to da je u slučaju Hypo riječ o prvoj pravomoćnoj presudi koja je u sudskoj praksi donesena primjenom ZoNKD-RPiPP-a utemeljenog na članku 5. Promjene Ustava/2010 (novom stavku 4. članka 31. Ustava), ta presuda ima presedansko značenje. Stoga je obveza Ustavnog suda da, zbog važnosti za daljnju sudsku praksu i radi osiguranja dosljednog pristupa ustavnom tekstu, u ovom ustavnosudskom postupku prvo utvrdi domašaj i učinke članka 5. Promjene Ustava/2010 (novog stavka 4. članka 31. Ustava) zasebno i u vezi s odgovarajućim zakonskim rješenjima koja su kasnije donesena na temelju te ustavne odredbe, ne ulazeći istodobno u apstraktnu kontrolu ustavnosti tih zakonskih rješenja.
Pravna stajališta o domašaju i učincima članka 5. Promjene Ustava/2010 (novog stavka 4. članka 31. Ustava), utvrđena i obrazložena u ovoj odluci, imaju načelno značenje i prelaze okvire pojedinačnog slučaja.
78. Stavak 4. članka 31. unesen je u Ustav člankom 5. Promjene Ustava/2010, koji glasi:
»Članak 5.
U članku 31. iza stavka 3. dodaje se stavak 4. koji glasi:
‘Ne zastarijevaju kaznena djela ratnog profiterstva i kaznena djela iz procesa pretvorbe i privatizacije počinjena u vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države, propisana zakonom, ili ona koja ne zastarijevaju prema međunarodnom pravu. Imovinska korist, ostvarena tim djelima ili povezana s njima, oduzet će se.’«
79. U navedenoj je odredbi riječ o dvjema skupinama kaznenih djela koja »ne zastarijevaju«.
Prva skupina su »kaznena djela ratnog profiterstva i kaznena djela iz procesa pretvorbe i privatizacije počinjena u vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države, propisana zakonom« (RPiPP-djela/31-4). Druga skupina su kaznena djela »koja ne zastarijevaju prema međunarodnom pravu«.
Te dvije skupine