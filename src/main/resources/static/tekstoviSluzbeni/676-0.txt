33 24.03.2015 Zakon o izmjenama i dopunama Zakona o mirovinskom osiguranju
HRVATSKI SABOR
677
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O MIROVINSKOM OSIGURANJU
Proglašavam Zakon o izmjenama i dopunama Zakona o mirovinskom osiguranju, koji je Hrvatski sabor donio na sjednici 13. ožujka 2015. godine.
Klasa: 011-01/15-01/20 Urbroj: 71-05-03/1-15-2 Zagreb, 18. ožujka 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O MIROVINSKOM OSIGURANJU
Članak 1.
U Zakonu o mirovinskom osiguranju (»Narodne novine«, br. 157/13. i 151/14.) u članku 4. stavku 1. iza riječi: »nasljednika« dodaju se riječi: »iznimno od propisa o nasljeđivanju«.
Članak 2.
U članku 12. iza riječi: »osnovi« dodaju se riječi: »i ako posebnim propisom nije drukčije određeno«.
Članak 3.
U članku 18. iza stavka 5. dodaje se novi stavak 6. koji glasi:
»(6) Na produženo osiguranje može se osigurati životni partner osiguranika koji je sklopio životno partnerstvo s osobom istoga spola pod uvjetima propisanim za bračnog druga osiguranika.«.
Dosadašnji stavak 6. postaje stavak 7.
Članak 4.
Iza članka 22. dodaje se članak 22.a koji glasi:
»Članak 22.a
(1) U slučaju smrti osiguranika ili korisnika starosne mirovine, prijevremene starosne mirovine, invalidske mirovine i privremene invalidske mirovine koji je sklopio životno partnerstvo s osobom istoga spola, osim osoba iz članka 22. ovoga Zakona, osigurani su i članovi njegove obitelji, i to:
1. životni partner
2. dijete nad kojim ostvaruje partnersku skrb
3. dijete preminulog životnog partnera kojeg je osiguranik uzdržavao u skladu s odredbama ovoga Zakona i propisa o životnom partnerstvu osoba istog spola
4. životni partner roditelja osiguranika kojeg je osiguranik uzdržavao u skladu s odredbama ovoga Zakona i propisa o životnom partnerstvu osoba istog spola.
(2) Odredba stavka 1. ovoga članka primjenjuje se i u slučaju smrti osiguranika ili korisnika starosne mirovine, prijevremene starosne mirovine, invalidske mirovine i privremene invalidske mirovine koji nije sklopio životno partnerstvo s osobom istoga spola pred nadležnim tijelom – neformalno životno partnerstvo ako je ta zajednica do smrti korisnika trajala najmanje tri godine i od početka je udovoljavala pretpostavkama propisanim za valjanost životnog partnerstva i ako je postojanje neformalnog životnog partnerstva dokazano pred nadležnim sudom u izvanparničnom postupku.«.
Članak 5.
U članku 27. stavku 2. riječi: »sa skraćenim radnim vremenom« zamjenjuju se riječima: »s radnim vremenom kraćim od punog radnog vremena«.
Iza stavka 7. dodaje se stavak 8. koji glasi:
»(8) Iznimno od stavka 3. ovoga članka, za ispunjenje uvjeta mirovinskog staža za stjecanje prava iz članaka 33. i 34., članka 45. stavka 3., članka 56. stavaka 1. i 2., članka 57., članka 65. stavka 1., članka 180. stavka 1. i članka 182. ovoga Zakona, razdoblje provedeno u zaposlenju s nepunim radnim vremenom smatra se razdobljem provedenim u zaposlenju s punim radnim vremenom.«.
Članak 6.
Iznad članka 35. dodaje se naslov koji glasi: »3. Starosna mirovina za dugogodišnjeg osiguranika«.
Članak 7.
Članak 35. mijenja se i glasi:
»(1) Pravo na starosnu mirovinu za dugogodišnjeg osiguranika ima osiguranik kada navrši 60 godina života i 41 godinu staža osiguranja.
(2) Pravo na starosnu mirovinu za dugogodišnjeg osiguranika iz stavka 1. ovoga članka ne može steći osiguranik koji je navršio životnu dob iz članka 33., odnosno članka 180. ovoga Zakona.«.
Članak 8.
Iznad članka 36. dodaje se naslov koji glasi: »4. Prijevremena starosna mirovina zbog stečaja poslodavca«.
Članak 9.
U članku 36. stavku 1. iza riječi: »na mirovinu iz članka 34.« dodaju se riječi: »i članka 182.«.
Stavak 4. mijenja se i glasi:
»(4) Prijevremena starosna mirovina iz stavka 1. ovoga članka određuje se uz primjenu polaznog faktora 1,0.«.
Članak 10.
U naslovu iznad članka 37. broj: »3.« zamjenjuje se brojem: »5.«.