 pribavljanje imovinske koristi iz članka 222. (215.) stavka 5. u vezi sa stavkom 3. KZRH-a/77-91 (supsidijarna priroda kaznenog djela, protupravno pribavljena imovinska korist kao objektivni uvjet kažnjivosti za koji nije bila potrebna namjera počinitelja, određivanje te koristi u apsolutnim iznosima i propisivanje samo posebnog minimuma kazne – v. točke 48. i 48.1. te 57.1. i 57.2.), koji ne postoje u odgovarajućim člancima KZ-a/97 i KZ-a/11 ili se od njih razlikuju, zahtijevali bi po prirodi stvari od sudova da odluku o najblažem zakonu za podnositelja utemelje (i) na pažljivom ispitivanju tih osobitosti, što bi ponovo zahtijevalo odgovarajuće obrazloženje.
70. Štoviše, ocjenu o primjeni KZ-a/11, kao blažeg zakona za podnositelja, Vrhovni sud utemeljio je samo na jednom mjerilu: na svom pravnom shvaćanju da neodređeni pravni pojam »znatne imovinske koristi« u smislu članka 291. stavka 2. KZ-a/11 iznosi 60.000,00 kuna naspram 30.000,00 kuna u smislu članka 337. stavka 4. KZ-a/97 (za ta pravna shvaćanja, kao i za promjenu u zakonodavčevom pristupu pojmu »znatne imovinske koristi« v. točke od 51. do 54.1.).
70.1. Sukladno tome, Vrhovni sud je u točki 1. izreke presude, u skladu s člankom 3. KZ-a/11, preinačio prvostupanjsku presudu Županijskog suda »u pravnoj oznaci djela opisanog pod točkom 1. izreke te presude« (slučaj Hypo) te je izrekao:
»1. Povodom žalbe USKOK-a i optuženog Ive Sanadera, a po službenoj dužnosti, preinačuje se prvostupanjska presuda u pravnoj oznaci djela opisanog pod točkom 1. izreke te presude te se izriče da je optuženi Ivo Sanader tim djelom počinio kazneno djelo protiv službene dužnosti – zlouporabu položaja i ovlasti – iz članka 291. stavka 2. u vezi sa stavkom 1. tog članka Kaznenog zakona (‘Narodne novine’ broj 125/11. i 144/12.; u daljnjem tekstu: KZ/11) u svezi članka 7. stavak 1. u svezi članka 5. točka 13. Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije (‘Narodne novine’, broj 57/11).«
70.2. Primjenu članka 291. stavka 2. u vezi sa stavkom 1. KZ-a/11, kao blažeg zakona od KZ-a/97, Vrhovni sud obrazložio je ovako (str. 15. i 16. presude):
»U skladu s odredbom članka 3. KZ/11, izmijenjena je pravna oznaka kaznenog djela iz točke 1. prvostupanjske presude s obzirom da je odredba članka 291. stavak 2 KZ/11, koja odgovara odredbi članka 337. stavak 4 KZ/97-I, blaža, kad se ima u vidu pravno shvaćanje Kaznenog odjela Vrhovnog suda Republike Hrvatske od 26. listopada te 3. i 19. prosinca 2012., o visinama neodređenih vrijednosti koje su zakonsko obilježje kaznenog djela.
Prema navedenom pravnom shvaćanju zakonsko obilježje ‘znatna imovinska korist’ (iz članka 291. stavak 2. KZ/11) postoji kada vrijednost imovinske koristi prelazi 60.000,00 kn. Ovako određivanje bitnog obilježja inkriminiranog djela ima za posljedicu da je odredba Kaznenog zakona iz 2011. blaža u odnosu na odredbu iz članka 337. stavak 4. KZ/97-1, za koje je pravnim shvaćanjem od 24. studenog 1997. utvrđeno da ‘znatna imovinska korist’ postoji kada vrijednost koristi pribavljene izvršenjem kaznenog djela prelazi 30.000,00 kn.«
70.3. U dosadašnjoj praksi Vrhovnog suda vezanoj uz prosudbu primjene blažeg zakona, različiti »imovinski cenzusi« iz kaznenih zakona rijetko su povezivani sa stvarnom visinom imovinske koristi protupravno pribavljene počinjenjem konkretnog kaznenog djela. To je učinjeno, primjerice, u presudi Vrhovnog suda broj: I Kž 278/13-4 od 16. listopada 2013. (v. točku 55.2.), u kojoj su imovinski cenzusi iz dvaju kaznenih zakona stavljeni u korelaciju s visinom stvarno pribavljene imovinske koristi. Mjerodavni dijelovi te presude glase:
»... Iako je u konkretnom slučaju u pitanju iznos od 100.000,00 kn koji i po novom KZ/11 djelo čini kvalificiranim, ipak je novi propis blaži s aspekta stupnja pogibeljnosti, jer se prema KZRH radi o koristi koja višestruko nadilazi propisani cenzus od 27.500,00 kn što djelo čini objektivno težim i pogibeljnijim, dok je