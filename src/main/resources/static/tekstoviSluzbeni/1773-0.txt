91 21.08.2015 Presuda Visokog upravnog suda Republike Hrvatske broj: UsII-47/2012-12 od 14. srpnja 2015.
VISOKI UPRAVNI SUD REPUBLIKE HRVATSKE
1774
PRESUDA
Visoki upravni sud Republike Hrvatske u vijeću sastavljenom od sudaca toga suda Marine Kosović Marković, predsjednice vijeća, Arme Vagner Popović i Ane Berlengi Fellner članica vijeća, te Marije Cvitković, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa opunomoćenica Iva Cibulić, protiv rješenja tuženika Hrvatske agencije za poštu i elektroničke komunikacije (HAKOM) iz Zagreba, Roberta Frangeša Mihanovića 9, kojeg zastupa opunomoćenik Igor Prokurica, klasa: UP/I-344-01/10-01/456, urbroj: 376-11-12-50 od 7. studenoga 2012., te zainteresiranih osoba VIPnet d.o.o., Zagreb, Vrtni put 1, kojeg zastupa opunomoćenik Igor Barlek, Metronet telekomunikacije d.d. Zagreb, Ulica grada Vukovara 269d, H1 Telekom d.d. Split, Put trščenice 10, kojeg zastupa opunomoćenik odvjetnik Ante Župić iz Odvjetničkog društva Župić i partneri, Optima Telekom iz Zagreba, Bani 75a, kojeg zastupa opunomoćenica Irena Bošnjaković, radi izmjene odluke vijeća Hrvatske agencije za poštu i elektroničke komunikacije nakon održane javne i usmene rasprave u nazočnosti opunomoćenice tužitelja, opunomoćenika tuženika i opunomoćenika zainteresiranih osoba VIPnet d.o.o., Zagreb i H1 Telekom d.d., Split, dana 14. srpnja 2015.
presudio je
I. Odbija se tužbeni zahtjev za poništavanje rješenja Hrvatske agencije za poštu i elektroničke komunikacije, klasa: UP/I-344-01/10-01/456, urbroj: 376-11-12-50 od 7. studenoga 2012.
II. Ova presuda objavit će se u »Narodnim novinama«.
Obrazloženje
Osporenim rješenjem točkom 1. mijenja se odluka Vijeća Hrvatske agencije za poštu i elektroničke komunikacije (klasa: UP/I-344-01/10-01/456, urbroj: 376-11-10-25) (ispravno: urbroj: 376-11-11-25) i pripadajući dokument »Analiza tržišta pristupa javnoj komunikacijskoj mreži na fiksnoj lokaciji za privatne i poslovne korisnike« i to na način kako slijedi:
1. U Poglavlju 7.2.3. »Obveza transparentnosti« na stranici 65. u trećoj točki umjesto brojke »30« treba stajati brojka »60«.
1.2. U Poglavlju 8.3. »Prilog C-komentari na analizu mjerodavnog tržišta i osvrt HAKOM-a na navedene komentare, podijeljeno po operatorima« na stranici 107. umjesto brojke »30« treba stajati brojka 60«.
1.3. U Poglavlju 8.3. »Prilog C-komentari na analizu mjerodavnog tržišta i osvrt HAKOM-a na navedene komentare, podijeljeno po operatorima« na stranicama 107. i 108. u tekstu posljednjeg odlomka umjesto riječi: »privremeno Rješenje HAKOM-a od 25. svibnja 2010. g.« trebaju stajati riječi: »konačno rješenje HAKOM-a od 3. studenoga 2010. g.«.
2. Nalaže se Hrvatskom Telekomu d.d. Zagreb da odmah po primitku ovog rješenja svoju standardu ponudu za uslugu najma korisničke linije na odgovarajući način uskladi s izmjenama iz točke 1. ovog rješenja.
3. U ostalim dijelovima odluka i pripadajući dokument iz točke 1. ovog rješenja ostaju nepromijenjeni.
4. Ukida se privremeno rješenje HAKOM-a doneseno u ovom postupku 19. rujna 2012. godine.
Tužitelj u tužbi i tijekom postupka pred ovim Sudom navodi da je dana 6. travnja 2011. tuženik donio odluku klasa: UP/I-344-01/10-01/456, urbroj: 376-11-11-25 zajedno s pripadajućim dokumentom »Analiza tržišta javnoj komunikacijskoj mreži na fiksnoj lokaciji za privatne i poslovne korisnike« (dalje u tekstu: Odluka o analizi tržišta pristupa). Tom Odlukom je određeno da tužitelj može privremeno obustaviti pružanje usluge tek ukoliko operator korisnik ne podmiri bilo koji dugovani i nesporni račun za usluge koje proizlaze iz ove standardne ponude u roku od 30 dana od dana zaprimanja pisane opomene. Naknadno tuženik je 8. lipnja 2011. donio rješenje klasa: UP/I-344-01/10-01/456, urbroj: 376-11/JB2-11-45 kojim je ispravio navodnu pogrešku u pisanju na način da je produljio rok kojeg je tužitelj ovlašten privremeno obustaviti pružanje usluge s 30 na 60 dana. Međutim, Visoki