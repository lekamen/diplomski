 paziti »da ne završe kao pekari« te time smatra da su se svi sudionici ogradili od toga da se na sastanku ne razgovara o cijeni nego o trošku sata rada zaštitara.
Na upit punomoćnice poduzetnika Sokol Marić ima li svjedok još koju funkciju pored one koju je naveo u smislu je li vlasnik ili odgovorna osoba nekog poduzetnika, svjedok je odgovorio kako nije, ali je u vrijeme predmetnog sastanka bio savjetnik uprave u poduzetniku Protect Rijeka, što od prosinca 2013. više nije.
Svjedok je u spis dostavio CD disk za »Djelatnosti privatne zaštite – neki pokazatelji poslovanja za 2012.,2011. i 2010. godinu«, zatim CD disk Hrvatskog ceha zaštitara za koji navodi da sadrži analizu tržišta privatne zaštite i općenito javne nabave, te dokument »Cenovni del – kalkulacija« koji je dobio od slovenskih kolega, a kao ogledni primjerak kako je to uređeno u Sloveniji.
7.3. Iskazi stranaka
Na usmenoj raspravi prisustvovali su zakonski zastupnici svih poduzetnika, odnosno stranaka u ovom postupku, koji su ostali kod pisanih očitovanja danih u postupku te su iskoristili svoje pravo da se na usmenoj raspravi očituju o činjenicama i okolnostima važnim za donošenje rješenja u ovoj upravnoj stvari.
Sokol Marić se dodatno očitovao te istaknuo kako Vijeće nije shvatilo razliku pojma cijene rada i cijene usluge, kako se na Sastanku radilo o usuglašavanju troška i dodao je kako iz Priopćenja nigdje nije vidljivo da se radi o cijeni usluge. Ujedno ističe kako nitko od prisutnih nije niti razgovarao niti potencirao temu pružanja usluga zaštite.
Securitas Hrvatska se dodatno očitovao kako je zakonski zastupnik bio prisutan na Sastanku no s tematikom sastanka nije bio upoznat jer ista nije niti postojala, odnosno kako je na Sastanak došao nakon više poziva gospodina N.M. zbog lošeg stanja u zaštitarstvu te se odazvao istom kako bi vidio postoji li volja ljudi koji se bave zaštitarstvom da se pokuša pokrenuti proces razgovora oko kolektivnih ugovora i formiranja komore koja bi jedino mogla urediti stanje na zaštitarskom tržištu.
Glavni sadržaj razgovora, prema navodima Securitas Hrvatska, bio je o načinu formiranja komore, te vezano uz javnu nabavu, odnosno u smislu vraćanja na situaciju koja je prethodila sadašnjoj u smislu pokušaja sređivanja stanja na crnom tržištu.
Securitas je u tom smislu istaknuo i kako se i gospodin N.M. obvezao da će razgovarati s relevantnim osobama iz Ministarstva unutarnjih poslova te je istaknuo kako nakon predmetnog sastanka nije ništa učinjeno od strane gospodina N.M. niti se ikad isti više javio po tom pitanju.
Nadalje, naveo je i kako je dio tog razgovora vođen i oko toga koja bi udruga predstavljala zaštitare u razgovoru sa socijalnim partnerima, da li bi to bio Hrvatski ceh zaštitara ili Hrvatska udruga poslodavaca, a kako se najveći dio rasprave vodio o tome kako je moguće da poduzetnici koji imaju milijunske dugove i dalje dobivaju poslove na javnim natječajima.
Ujedno, naveo je kako se cijena spominjala u kontekstu da je već prije nekoliko godina utvrđen trošak, kalkulacija prosječne minimalne cijene sata rada zaštitara za poslodavca.
Vezano uz Priopćenje, naveo je kako isto nije niti pročitao, pa slijedom toga isto nije niti mogao demantirati.
AKD Zaštita se dodatno očitovao i naveo kako je zakonski zastupnik bio prisutan na Sastanku te ističe kako je pozvan od strane gospodina N.M., ali više na inicijativu gospodina D.F., a zbog toga što je on osobno predsjednik udruge zaštitara u Hrvatskoj udruzi poslodavaca, dok je gospodin D.F., kao predsjednik Hrvatskog ceha zaštitara tražio podršku da se pri osnivanju komore istakne Hrvatski ceh zaštitara kao nositelj tih aktivnosti.
Nadalje, naveo je kako novinarka članka objavljenog u časopisu »Novi list« ne razlikuje minimalni trošak sata rada od minimalne cijene te je u spis predao e-mail dopis novinarke od 28. listopada 2013. iz kojeg smatra da se može utvrditi navedeno.
Istaknuo je i kako je on na početku Sastanka rekao prisutnima, a oko čeg su se svi složili, kako se ne