9 27.01.2016 Pravilnik o razvrstavanju i kategorizaciji objekata u kojima se pružaju ugostiteljske usluge u domaćinstvu
MINISTARSTVO TURIZMA
241
Na temelju odredbi članka 31. stavka 2. Zakona o ugostiteljskoj djelatnosti (»Narodne novine«, broj 85/2015), ministar nadležan za turizam, donosi
PRAVILNIK
O RAZVRSTAVANJU I KATEGORIZACIJI OBJEKATA U KOJIMA SE PRUŽAJU UGOSTITELJSKE USLUGE U DOMAĆINSTVU
1. OPĆE ODREDBE
Članak 1.
Ovim Pravilnikom propisuju se minimalni uvjeti za vrste objekata u kojima se pružaju ugostiteljske usluge u domaćinstvu, kategorije, uvjeti za kategorije, oznake za kategorije, način označavanja kategorija te sastav povjerenstva koje provodi očevid u objektu.
Članak 2.
(1) Objekt u domaćinstvu (u daljem tekstu: objekt) je funkcionalna cjelina u kojoj iznajmljivač pruža ugostiteljske usluge u domaćinstvu.
(2) Iznajmljivač u objektu mora pružati ugostiteljske usluge propisane ovim Pravilnikom u obveznim sadržajima i može pružati druge usluge u neobveznim sadržajima, pod uvjetima propisanim ovim Pravilnikom.
Članak 3.
(1) Objekt mora stalno ispunjavati sve uvjete, sukladno kapacitetu, za pojedinu vrstu i kategoriju propisane ovim Pravilnikom, ako ovim Pravilnikom nije drukčije propisano.
(2) Svi obvezni i neobvezni sadržaji objekta moraju imati ujednačenu kvalitetu uređenja.
(3) Iznimno od stavka 1. ovog članka, a na zahtjev iznajmljivača, temeljem isprava o zaštiti povijesno-kulturnih dobara, ministar nadležan za ugostiteljstvo i turizam (u daljnjem tekstu: Ministar) može odobriti odstupanja od propisanih uvjeta za vrstu i kategoriju osim za površinu modula ili ako nisu osigurani uvjeti za nesmetanu i potpunu funkcionalnu namjenu objekta.
(4) Objekt u kojem iznajmljivač posluje ljeti od 1. svibnja do 31. listopada ne mora zadovoljiti određene uvjete sukladno prilozima ovog Pravilnika. U cilju zaštite okoliša, rublje za krevet i ručnici mogu se mijenjati na zahtjev gosta, ako je o tome istaknuta obavijest u objektu.
(5) Za svaku promjenu utvrđenih uvjeta (obveznih, neobveznih) iz stavka 1. ovog članka, iznajmljivač mora od nadležnog tijela državne uprave pribaviti rješenje o novonastalom činjeničnom stanju u objektu, u protivnom, tijelo državne uprave odgovarajućim aktom utvrdit će prestanak uvjeta utvrđenih rješenjem o kategorizaciji objekta.
Članak 4.
(1) Objekti se razvrstavaju i kategoriziraju kao postojeći i novi objekti.
(2) Objekt je postojeći, ako građevina ili dio građevine ispunjava jedan od sljedećih uvjeta:
1. da objekt ima ili je imao rješenje o vrsti i kategoriji kao postojeći objekt,
2. da je građevina izgrađena do 31. prosinca 2007. godine (bez obzira na namjenu, naknadnu rekonstrukciju ili dogradnju odnosno nadogradnju),
3. da objekt ima akt o legalizaciji nezakonito izgrađene građevine.
(3) Objekt je novi, ako ne ispunjava uvjete iz stavka 2. ovog članka.
2. MINIMALNI UVJETI
2.1. SIGURNOST GOSTA
Članak 5.
(1) Objekt mora omogućiti sigurnost i funkcionalnost.
(2) Okoliš i vanjski izgled objekta moraju biti uređeni.
(3) Uređenje, oprema i uređaji u objektu ne smiju biti dotrajali i oštećeni te moraju biti stalno u funkcionalnom stanju.
(4) Rublje, posuđe i ostalo u direktom kontaktu s gostom, kada nije u uporabi, mora biti zaštićeno od prašine i ostalih kontaminacija.
(5) U objektu moraju biti osigurana sredstva za pružanje prve pomoći.
(6) Komunalni i ostali otpad mora se redovito odstranjivati iz objekta.
2.2. HORINZONTALNE I VERTIKALNE KOMUNIKACIJE, VISINE PROSTORIJA
Članak 6.
Objekt mora imati ulaz, horizontalne i vertikalne komunikacije.
Članak 7.
Visina prostorija u objektu (visina od poda do stropa) mora omogućiti nesmetano, sigurno i udobno kretanje gosta.
2.3. INSTALACIJE
Članak 8.
Objekt mora imati:
1. tekuću hladnu i toplu vodu s odvodnjom (osobna higijena gosta, priprema i usluživanje hrane, pića i napitaka, pranje rublja, čišćenje),
2. električnu energiju s osvjetljenjem koje osigurava dobru vidljivost u svim prostorijama,
3. grijanje najmanje 20 °C u svim prostorijama u kojima borave