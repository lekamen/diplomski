74 03.07.2015 Odluka o osnivanju Savjeta za suzbijanje korupcije
VLADA REPUBLIKE HRVATSKE
1422
Na temelju članka 24. stavaka 1. i 3. Zakona o Vladi Republike Hrvatske (»Narodne novine« br. 150/2011 i 119/14), Vlada Republike Hrvatske je na sjednici održanoj 2. srpnja 2015. godine donijela
ODLUKU
O OSNIVANJU SAVJETA ZA SUZBIJANJE KORUPCIJE
I.
Ovom Odlukom osniva se Savjet za suzbijanje korupcije (u daljnjem tekstu: Savjet), određuju se sastav i zadaće Savjeta, te uređuju i druga pitanja iz djelokruga rada Savjeta.
II.
Savjet je radno tijelo Vlade Republike Hrvatske s ciljem unaprjeđenja i sustavnog praćenja provedbe te procjene učinaka aktivnosti iz nacionalnih strateških i provedbenih dokumenata vezanih uz suzbijanje korupcije.
Zadaće Savjeta su:
– pripremanje prijedloga akcijskih planova uz Strategiju suzbijanja korupcije za razdoblje od 2015. do 2020. godine (u daljnjem tekstu: akcijski planovi) i predlaganje izmjena i dopuna akcijskih planova;
– sustavno praćenje provedbe aktivnosti akcijskih planova vezanih uz suzbijanje korupcije, uključujući konzultacije i savjetovanja nadležnih tijela u svim fazama njihove provedbe;
– sustavna procjena učinaka provedbe antikorupcijskih aktivnosti iz akcijskih planova;
– razvijanje metodologija za unaprjeđenja u izradi, provedbi i procjeni efikasnosti provedbe antikorupcijskih strateških i provedbenih dokumenata.
Tijela javne vlasti i nositelji provedbe aktivnosti iz akcijskih planova obvezni su Savjetu dostavljati cjelovite informacije o provedbi mjera iz svoje nadležnosti.
Savjet izvješćuje Vladu Republike Hrvatske o svom radu jednom godišnje, i to najkasnije do 1. lipnja tekuće godine za prethodnu godinu.
III.
Članovi Savjeta su:
– predstavnik/ica Ministarstva pravosuđa, predsjednik/ica
– predstavnik/ica Ministarstva uprave, član/ica
– predstavnik/ica Ministarstva gospodarstva, član/ica
– predstavnik/ica Ministarstva vanjskih i europskih poslova, član/ica
– predstavnik/ica Državnog ureda za upravljanje državnom imovinom, član/ica
– predstavnik/ica Vrhovnog suda Republike Hrvatske, član/ica
– predstavnik/ica Ureda za suzbijanje korupcije i organiziranog kriminaliteta (USKOK-a), član/ica
– predstavnik/ica Ureda za udruge, član/ica
– predstavnik/ica Povjerenika za informiranje, član/ica
– predstavnik/ica Povjerenstva za odlučivanje o sukobu interesa, član/ica
– predstavnik/ica Udruge gradova u Republici Hrvatskoj, član/ica
– predstavnik/ica Udruge općina u Republici Hrvatskoj, član/ica
– predstavnik/ica Hrvatske zajednice županija, član/ica
– četiri predstavnika civilnog društva iz reda udruga koje se bave pristupom informacijama i transparentnošću i suzbijanjem korupcije, član/ica.
Predsjednik/ica Savjeta može, po potrebi, u rad Savjeta uključiti i predstavnike drugih nadležnih tijela i institucija.
Članovi Savjeta iz stavka 1. ove točke, za središnja tijela državne uprave, su predstavnici/ice u rangu zamjenika/ice ili pomoćnika/ice čelnika/ice tijela.
IV.
Savjet će Poslovnikom detaljnije propisati način svoga rada.
V.
Zadužuju se čelnici tijela iz točke III. ove Odluke da u roku od 8 dana od dana stupanja na snagu ove Odluke imenuju svog predstavnika/icu i njegovog/njezinog zamjenika/icu, te da o imenovanju neposredno izvijeste Ministarstvo pravosuđa. Predstavnici organizacija civilnoga društva bit će imenovani na prijedlog Savjeta za razvoj civilnog društva.
VI.
Stručne i administrativne poslove za rad Savjeta obavlja Ministarstvo pravosuđa – Sektor za suzbijanje korupcije.
VII.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/265
Urbroj: 50301-09/06-15-2
Zagreb, 2. srpnja 2015.
Predsjednik Zoran Milanović, v. r.
