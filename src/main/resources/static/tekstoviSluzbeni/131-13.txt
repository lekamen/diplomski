 konkretnom slučaju postoje olakotne okolnosti na strani Kraša, bez postojanja ijedne otegotne okolnosti.
Stoga bi s obzirom na sve navedeno, smatra Kraš, izricanje simbolične upravno-kaznene mjere u konkretnom slučaju bilo sasvim u skladu s ciljem njenog izricanja.
9.2. Glavna rasprava
Kako bi se strankama dala mogućnost za davanje obrane te u svrhu izvođenja dokaza radi utvrđivanja postojanja uvjeta za izricanje upravno-kaznene mjere, kao i utvrđivanja olakotnih i otegotnih okolnosti kao kriterija za određivanje visine upravno-kaznene mjere propisane odredbama ZZTN-a, Agencija je 29. srpnja 2014. i 16. rujna 2014. održala glavnu raspravu na kojoj su prisustvovali predstavnici Kraša i NTL-a.
Predstavnik Kraša naveo je na glavnoj raspravi održanoj 29. srpnja 2014. kako je sporna odredba posljedica povijesnih odnosa između Kraša i NTL-a, a u zadnjih nekoliko godina odnosi između Kraša i NTL-a regulirani su komercijalnim dogovorima. Navedena odredba nije nikad konzumirana, što se vidi iz dokumentacije koju je Kraš priložio u spis. NTL je cijene formirao prema tržišnim okolnostima te su one bile i više i niže od prodajne cijene. Sporni ugovor stavljen je van snage i Kraš čini sve da njegovo poslovanje bude u skladu s pozitivnim propisima.
Predstavnik NTL-a naveo je na nastavku glavne rasprave, održanom 16. rujna 2014., kako ostaje kod svih navoda iznijetih u dosadašnjem dijelu postupka te je dodao kako je NTL potpisao klasičan Krašev ugovor po Kraševoj špranci. Sporna odredba članka 6. bila je odredba koja se nije primjenjivala u praksi te se vrlo često događalo da je maloprodajna cijena bila ispod te cijene. Prema zakonu o trgovini zabranjeno je prodavati robu ispod nabavne cijene. Predstavnik NTL-a ne zna iz kojih je razloga ta odredba stajala u ugovorima između Kraša i NTL-a ali pretpostavlja da je riječ o odredbi zaostaloj iz bivših vremena. Primjenu navedene odredbe Kraš nije pratio niti je bilo ikakvih sankcija sa strane Kraša.
Predstavnik NTL-a također je istaknuo kako je u 2014. godini sklopljen novi ugovor s Krašem koji ne sadrži spornu odredbu članka 6. te ga je priložio u spis predmeta.
U završnom govoru opunomoćenik Kraša naveo je kako Kraš ostaje kod svih navoda iznijetih tijekom postupka te je posebno istaknuo da je navedena odredba ostatak iz ranijih obrazaca takvih ugovora. Sporna odredba nikad se nije primjenjivala niti je Kraš ikada izrekao bilo kakve sankcije. Iz svih podataka i dokumentacije prikupljenih tijekom postupka vidljivo je da je NTL prodavao Kraševe proizvode ispod cijena iz proizvođačkog cjenika. Budući da se radi o omašci u izričaju spornog članka, upravo radi sprječavanja takvih situacija Kraš se obvezao uskladiti svoje poslovanje s propisima o zaštiti tržišnog natjecanja. Opunomoćenik Kraša također smatra da su ispunjene sve olakotne okolnosti koje predviđa ZZTN i Uredba o kriterijima za izricanje upravno-kaznene mjere te smatra kako je potrebno da ih Agencija uzme u obzir prilikom izricanja upravno-kaznene mjere.
Predstavnik NTL-a u završnom je govoru naveo kako NTL ostaje kod svih navoda izrečenih tijekom postupka te bi deplasirano bilo držati se sporne odredbe kad često ta cijena iz proizvođačkog cjenika sadrži i do 30% odobrenja pa bi s takvom cijenom NTL bio potpuno nekonkurentan. Predmetna odredba potpisana je omaškom jer NTL sa svojim trgovačkim partnerima ima sklopljeno više od 300 ugovora i vrlo je teško pratiti sve promjene koje se dešavaju u tim ugovorima. Predstavnik NTL-a smatra kako bi Agencija kod izricanja upravno-kaznene mjere morala uzeti u obzir dosadašnju suradnju NTL-a s Agencijom u više navrata, koja je bila krajnje kooperativna, te bi Agencija također trebala voditi računa o gospodarskom trenutku hrvatske trgovine koji je sve samo ne povoljan i ohrabrujući. Stoga NTL traži od Agencije da ta upravno-kaznena mjera bude primjerena.
9.3. Utvrđivanje visine upravno-kaznene mjere
Sukladno članku 61. točki 1. ZZTN-a, upravno-kaznenom mjerom u iznosu do najviše 10 posto vrijednosti