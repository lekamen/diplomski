 protiv Njemačke, cit. gore, § 88.). S tim u vezi Sud primjećuje da, protekom vremena, veza između inicijalne osude (initial conviction) i kasnijeg lišavanja slobode postupno postaje sve slabija. Doista, kao što je Sud prethodno naznačio, uzročna veza koju zahtijeva točka (a) mogla bi s vremenom biti prekinuta ako je dosegnuta točka (position) u kojoj je odluka o nepuštanju na slobodu ili o ponovnom pritvaranju utemeljena na razlozima koji nisu u skladu s ciljevima inicijalne odluke suda koji je izrekao kaznu ili na procjeni koja je nerazumna s obzirom na te ciljeve (vidjeti Weeks, cit. gore, § 49.; i Grosskopf, cit. gore, § 44.).«
Sukladno tome, prema ustaljenim stajalištima ESLJP-a, pritvaranje mora biti u izravnoj vezi s osuđujućom presudom kojom je izrečena kazna zatvora, odnosno mora biti izravna posljedica te presude. Upravo osuđujuća presuda kojom je izrečena kazna zatvora stvara procesnu situaciju za donošenje sudske odluke o lišenju slobode optuženika. Stoga se pritvaranje određuje zbog osuđujuće presude kojom se izriče kazna zatvora, slijedi nakon te osuđujuće presude, ovisi o njoj ili je posljedica te presude. Drugim riječima, stajalište je ESLJP-a da su ponovno pritvaranje ili odluka o njegovu produljenju zakoniti samo ako postoji dostatna uzročna veza između inicijalne presude i ponovnog pritvaranja ili njegova produljenja.
18. Lišenje slobode »nakon osude nadležnog suda« u smislu članka 5. stavka 1. točke a) Konvencije u domaćoj sudskoj praksi u prvom redu obuhvaća pritvaranje u tijeku postupka nakon izricanja nepravomoćne presude, kao i ono koje je procesna posljedica drugostupanjske presude kojom se preinačila ili se ukinula prvostupanjska presuda.
2) Primjena načelnih pravnih stajališta na konkretan slučaj
19. Ustavni sud prvo primjećuje da je ovaj slučaj osobit, atipičan i jedinstven u dosadašnjoj praksi jer se ne može podvesti ni pod jednu od uobičajenih situacija navedenih u točki 18. obrazloženja ove odluke. Naime, određivanje istražnog zatvora podnositelju nije se dogodilo »pri izricanju presude« niti je bilo procesna posljedica preinačenja ili ukidanja prvostupanjske kaznene osude drugostupanjskom presudom. Ono je posljedica ukidanja pravomoćne drugostupanjske kaznene osude odlukom Ustavnog suda, pri čemu je nepravomoćna prvostupanjska osuda (u kojoj je bila predviđena stroža kazna zatvora od one koju je pravomoćno odredio Vrhovni sud u ukinutoj presudi) ostala pravno egzistentna.
Druga je specifičnost ovog slučaja to što je obligatorni istražni zatvor određen nakon što je podnositelj odslužio gotovo 2/3 kazne zatvora koja mu je bila određena ukinutom drugostupanjskom presudom Vrhovnog suda, odnosno više od 1/2 kazne koja mu je određena nepravomoćnom presudom Županijskog suda u Zagrebu koja je i dalje pravno egzistentna. Daljnje izvršenje te kazne zatvora obustavio je nadležni sud Bosne i Hercegovine zbog ukidanja drugostupanjske presude Vrhovnog suda na temelju koje je podnositelj tu kaznu izdržavao (v. točke 4. i 6. obrazloženja ove odluke).
Treća je specifičnost ovog slučaja to što je istražni zatvor odredio Vrhovni sud u povodu žalbe države (ŽdoZG-a), preinačujući rješenje prvostupanjskog suda koje je prvotno odbilo prijedlog ŽdoZG-a za određivanje istražnog zatvora podnositelju.
20. Ustavni sud dalje primjećuje da je između prvostupanjskog i drugostupanjskog suda došlo do bitnog razilaženja u pitanju postoji li u mjerodavnom domaćem zakonodavstvu pravna osnova koja uređuje takvu pravnu situaciju.
S jedne strane, Županijski sud u Zagrebu u svom je rješenju utvrdio da je u konkretnom slučaju riječ »o pravno procesnoj situaciji sui generis, jer ista nije regulirana odredbama domaćeg kaznenog procesnog prava te bi svaka analogna primjena procesnih odredbi, bilo onih o žalbenom postupku, bilo o postupku povodom izvanrednih pravnih lijekova dovela do povrede članka 5. Konvencije«.
Suprotno tome, Vrhovni sud u tom se pitanju priklonio stajalištu ŽdoZG-a (žalitelja), ističući da je žalitelj u pravu »kada