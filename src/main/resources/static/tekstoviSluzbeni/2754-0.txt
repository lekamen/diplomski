7 22.01.2016 Pravilnik o tehničkim i organizacijskim uvjetima za obavljanje poslova zastupanja u osiguranju u stanici za tehnički pregled vozila
HRVATSKA AGENCIJA ZA NADZOR FINANCIJSKIH USLUGA
103
Na temelju članka 419. stavka 11. Zakona o osiguranju (»Narodne novine«, broj 30/15) Hrvatska agencija za nadzor financijskih usluga na sjednici Upravnog vijeća održanoj 15. siječnja 2016. donijela je
PRAVILNIK
O TEHNIČKIM I ORGANIZACIJSKIM UVJETIMA ZA OBAVLJANJE POSLOVA ZASTUPANJA U OSIGURANJU U STANICI ZA TEHNIČKI PREGLED VOZILA
Članak 1.
Ovim Pravilnikom propisuju se tehnički i organizacijski uvjeti za obavljanje poslova zastupanja u osiguranju u stanici za tehnički pregled vozila (dalje u tekstu: Stanica).
Članak 2.
(1) U dozvoli koju Hrvatska agencija za nadzor financijskih usluga (dalje u tekstu: Agencija) izdaje društvu za zastupanje u osiguranju ili obrtu za zastupanje u osiguranju (dalje u tekstu: Zastupnik) navest će se:
– Stanica ili Stanice na kojima Zastupnik može obavljati poslove zastupanja u osiguranju i
– vrste osiguranja iz članka 7. stavka 2. točaka 1., 3., 7., 10., 17. i 18. Zakona o osiguranju u kojima Zastupnik na Stanici ima pravo pružati usluge osiguranja, a prema podnesenom zahtjevu za izdavanje dozvole.
Članak 3.
(1) Poslove zastupanja u osiguranju u Stanici može obavljati samo osoba koja ima ovlaštenje za obavljanje poslova zastupanja u osiguranju (ovlašteni zastupnik u osiguranju), a na temelju zaposlenja odnosno drugog pravnog odnosa sa Zastupnikom.
(2) Osim poslova zastupanja u osiguranju i poslova usko vezanih uz te poslove (administrativni poslovi) zastupnik ne smije obavljati druge poslove u Stanici, a osobito ne smije obavljati poslove koji ne spadaju u poslove zastupanja u osiguranju, a obavljaju se u Stanici.
Članak 4.
Zastupnik je dužan urediti radno vrijeme tako da se ono u cijelosti podudara s radnim vremenom Stanice, odnosno da u tijeku cijelog radnog vremena Stanice radi najmanje jedan ovlašteni zastupnik u osiguranju iz članka 3. ovoga Pravilnika.
Članak 5.
(1) Prostor, odnosno ured u kojem se obavljaju poslovi zastupanja u osiguranju u Stanici mora biti posebno odijeljen od prostora u kojem se obavljaju druge djelatnosti odnosno djelatnost tehničkog pregleda vozila, te funkcionalan i opremljen odgovarajućom računalnom i uredskom opremom.
(2) Pod odgovarajućom računalnom opremom iz stavka 1. ovoga članka podrazumijeva se oprema koja omogućava rad s bazom podataka Središnje evidencije štetnika i Informacijskim centrom Hrvatskog ureda za osiguranje te omogućava obavljanje poslova zastupanja u osiguranju.
Članak 6.
U prostoru, odnosno uredu u kojem se obavljaju poslovi zastupanja u osiguranju u Stanici i prostoru namijenjenom za korisnike usluga nije dozvoljeno izlaganje reklamnih materijala društava za osiguranje. U istim prostorima mora biti napisan na vidljiv i čitljiv način popis, po abecednom redu svih društava za osiguranje s kojima Zastupnik ima sklopljen ugovor o zastupanju.
Članak 7.
Zastupniku koji poslove zastupanja obavlja u Stanici i njegovim radnicima zabranjeno je dijeliti promidžbene materijale društava za osiguranje, odnosno vlastite promidžbene materijale, koji bi isticali ili upućivali na pojedino društvo za osiguranje ili bi mogli na bilo koji način utjecati na odluku ugovaratelja osiguranja o izboru društva za osiguranje, te im je zabranjeno sudjelovanje u promidžbenim aktivnostima društava za osiguranje.
Članak 8.
Ispunjenje tehničkih i organizacijskih uvjeta propisanih ovim Pravilnikom Zastupnik je dužan dokazati ugovorom s vlasnikom poslovnog prostora na kojemu je Stanica ili osobom koja ima druga stvarna prava na Stanici.
Članak 9.
(1) Stupanjem na snagu ovoga Pravilnika prestaje važiti Pravilnik o tehničkim i organizacijskim uvjetima za obavljanje poslova zastupanja u osiguranju u stanici za tehnički pregled vozila (»Narodne novine« 92/09).
(2) Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/16-04/09 Urbroj: