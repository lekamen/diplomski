67 17.06.2015 Presuda Visokog upravnog suda Republike Hrvatske broj: UsII-6/15-6 od 29. travnja 2015.
VISOKI UPRAVNI SUD REPUBLIKE HRVATSKE
1302
PRESUDA
Visoki upravni sud Republike Hrvatske u vijeću sastavljenom od sudaca toga suda Marine Kosović Marković, predsjednice vijeća, Arme Vagner Popović i Ane Berlengi Fellner, članica vijeća, te sudske savjetnice Tatjane Ilić, zapisničarke, u upravnom sporu tužitelja Hrvatskog Telekoma d.d. iz Zagreba, Roberta Frangeša Mihanovića 9, kojeg zastupa opunomoćenica Daniela Miholić, protiv rješenja tuženika Hrvatske regulatorne agencije za mrežne djelatnosti iz Zagreba, Roberta Frangeša Mihanovića 9, klasa: UP/I-344-03/14-06/01, urbroj: 376-10/ŽK-14-1 (HP) od 22. prosinca 2014., u predmetu postupanja po odluci, u sjednici vijeća održanoj 29. travnja 2015.
presudio je
I. Odbija se tužbeni zahtjev za oglašivanje ništavim rješenja tuženika Hrvatske regulatorne agencije za mrežne djelatnosti klasa: UP/I-344-03/14-06/01, urbroj: 376-10/ŽK-14-1 (HP) od 22. prosinca 2014.
II. Ova presuda objavit će se u »Narodnim novinama«.
Obrazloženje
Tužitelj je podnio tužbu Upravnom sudu u Zagrebu radi oglašivanja ništavim u uvodu navedenog rješenja tuženika kojim se tužitelju nalaže da u zadanim rokovima i količinama iz Tablice 1. snimi i izradi geodetske elaborate za trase kabelske kanalizacije, kabela u zemlji bez kabelske kanalizacije i nadzemne kabele te snimi zauzeća postojećih zdenaca za vlastite kabele i kabele operatora korisnika za koje ima sklopljen ugovor o zajedničkom korištenju kabelske kanalizacije te da snimljeno u zadanim rokovima unese u on-line bazu podataka. Ujedno je naloženo tužitelju da na mjesečnoj razini dostavlja inspektoru elektroničkih komunikacija Hrvatske regulatorne agencije za mrežne djelatnosti izvješće o geodetski snimljenim i izrađenim geodetskim elaboratima za trase kabelske kanalizacije, kabela u zemlji bez kabelske kanalizacije i nadzemne kabele te snimljenim zauzećima postojećih zdenaca za vlastite kabele i kabele operatora korisnika za koje ima sklopljen ugovor o zajedničkom korištenju KK. Ovo sve pod prijetnjom novčane kazne propisane odredbom člankom 119. stavak 1. točka 3. i stavak 2. Zakona o elektroničkim komunikacijama.
Upravni sud u Zagrebu svojim se rješenjem posl.broj: UsI-280/15 od 29. siječnja 2015. oglasio stvarno nenadležnim te tužbu ustupio ovom Sudu na nadležno rješavanje.
Tužitelj u tužbi navodi da temeljem odluke tuženika od 22. prosinca 2010. (klasa: 344-01/10-01/630, urbroj: 376-04-10-06), kao infrastrukturni operator omogućava tuženiku te svim zainteresiranim operatorima korisnicima on-line uvid u bazu podataka svoje elektroničke komunikacijske infrastrukture i druge povezane opreme sa svim prostornim podacima s kojim tužitelj trenutno raspolaže. Tako je putem aplikacije trenutno omogućen on-line pristup podacima kabelske kanalizacije i kabelskih zdenaca, te tehnička dokumentacija postojećeg stanja svake pojedine trase iz koje je vidljiv raspoloživ kapacitet izgrađene kabelske kanalizacije i njezino trenutno zauzeće. Ističe činjenicu da se radi o izrazitoj zemljopisnoj rasprostranjenosti elektroničke komunikacijske infrastrukture koja je izgrađivana tijekom dugog vremenskog razdoblja te postoje mnogobrojne otegotne okolnosti za uspostavu cjelovite baze podataka. Upućuje na zakonodavni okvir koji je bio na snazi u doba intenzivne izgradnje telekomunikacijske kabelske infrastrukture i mreža u Republici Hrvatskoj, a koji je zahtijevao vođenje dokumentacije položaja infrastrukture u prostoru isključivo u papirnatom obliku i po standardima propisanim od strane tijela za graditeljstvo te katastra zemljišta i katastra vodova, a što je za pojedine regije bilo neujednačeno. Radi se o gradnji infrastrukture od strane pravnog prednika tužitelja u najkraćem mogućem roku s manjkavom, a često puta i nepostojećom izvedbenom dokumentacijom. Upućuje na neujednačenost katastarskih i zemljišno-knjižnih podataka. Kako je kabelska elektronička komunikacijska