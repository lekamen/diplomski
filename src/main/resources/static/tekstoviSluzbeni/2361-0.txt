124 13.11.2015 Naredba o kriterijima za određivanje visine lučkih pristojbi u lukama i pristaništima unutarnjih voda
MINISTARSTVO POMORSTVA, PROMETA I INFRASTRUKTURE
2362
Na temelju članka 136. Zakona o plovidbi i lukama unutarnjih voda (»Narodne novine« 109/2007, 132/2007, 51/2013 i 152/2014), ministar pomorstva, prometa i infrastrukture donosi
NAREDBU
O KRITERIJIMA ZA ODREĐIVANJE VISINE LUČKIH PRISTOJBI U LUKAMA I PRISTANIŠTIMA UNUTARNJIH VODA
I.
(1) Ovom Naredbom utvrđuju se kriteriji za određivanje visine lučkih pristojbi u javnim lukama i javnim pristaništima unutarnjih voda.
(2) Obveznik plaćanja pristojbe iz stavka 1. ovog članka je vlasnik plovila ili brodar. Pristojbe se naplaćuju neposredno, putem agenta ili druge osobe koja zastupa vlasnika plovila ili brodara.
II.
Cijene lučkih pristojbi izražavaju se u hrvatskim kunama, a prema potrebi preračunavaju se u eure prema srednjem tečaju Hrvatske narodne banke na dan nastanka obveze.
III.
(1) Pristojba za uporabu obale ili pristana za teretna plovila određuje se prema ukupno prekrcanoj količini tereta izraženoj u nedjeljivim tonama ili izraženoj brojem komadnih, integralnih jedinica transporta ili vozila.
(2) Pristojba za kontejnere izražava se u TEU.
IV.
(1) Pristojba za uporabu obale ili pristana za putnička plovila određuje se prema broju putnika koji se ukrcavaju ili iskrcavaju s plovila u slučaju putničkih plovila koja obavljaju javni linijski prijevoz, prijevoz putnika na panoramskim plovidbenim rutama, odnosno, prema broju putnika koji se nalaze na plovilu u tranzitu u slučaju putničkih plovila za kružna putovanja.
(2) Ukoliko putničko plovilo koje obavlja javni linijski prijevoz ili prevozi putnike po panoramskim plovidbenim rutama te tom prilikom iskrca ili ukrca manje od 10 putnika, može se odrediti pristojba za 10 putnika.
(3) Ukoliko putničko plovilo za kružna putovanja prevozi manje od 30 putnika, može se odrediti pristojba za 30 putnika.
(4) Pristojba za putnička plovila koja obavljaju javni linijski prijevoz određuje se osim za putnike i za vozila sukladno kapacitetima linijskog prijevoza (npr. motocikl, automobil, prikolica, traktor, autobus, teretna vozila po težini).
(5) Za sezonski javni linijski prijevoz (do 3 mjeseca u godini) može se odrediti pristojba do 50% veća od cjelogodišnjeg linijskog prijevoza.
(6) Pristojba za uporabu obale ili pristana vrijedi za plovila vezana uz obalu ili putnički ponton, te plovila vezana uz bok drugog plovila uz uvjet da se uz njihov bok mogu vezati druga plovila. Ukoliko se kod plovila vezanih uz obalu ili putnički ponton ne mogu vezati druga plovila, pristojba se može povećati do 100% osnovne pristojbe.
V.
Kod putničkih plovila za kružna putovanja može se odrediti pristojba za otkaz rezervacije bez opravdanog razloga ili više sile. Opravdani razlog procjenjuje nadležna lučka uprava.
VI.
Pristojba za plovila koja koriste obalu ili pristan isključivo radi opskrbe gorivom, mazivom, vodom i namirnicama određuje se prema nedjeljivom metru duljine plovila preko svega.
VII.
(1) Ležarina za plovila, kada koriste luku ili pristanište nakon završetka prekrcajnih operacija, određuje se prema nedjeljivom metru duljine plovila preko svega za svaki nedjeljivi dan boravka na vezu.
(2) Za plovila koja borave u luci radi nevremena, popravka, havarije ili zbog zatvaranja plovnog puta, može se odrediti ležarina u visini od 50% osnovnog iznosa.
(3) Za plovila stalno smještena u luci radi obavljanja gospodarskih djelatnosti, ležarina se može odrediti temeljem posebnog ugovora, uvećana do 100% maksimalnog iznosa iz Priloga 1., 2. i 3. ove Naredbe.
(4) Za plovila koja obavljaju boksažu koje koristi koncesionar luke ili pristaništa, ležarina se ne naplaćuje.
VIII.
(1) Pristojba za vez, povremeni ili stalni vez, određuje se prema nedjeljivom danu za pojedinu kategoriju plovila na dnevnoj i mjesečnoj osnovi za povremeni vez ili godišnjoj osnovi za stalni vez.
(2) Nedjeljivi dan predstavlja razdoblje od 12.00 sati do 12.00 sati narednog dana.
