112 16.10.2015 Odluka o obvezi rada ureda državne uprave radi provedbe izbora za zastupnike u Hrvatski sabor
VLADA REPUBLIKE HRVATSKE
2165
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 14. listopada 2015. godine donijela
ODLUKU
O OBVEZI RADA UREDA DRŽAVNE UPRAVE RADI PROVEDBE IZBORA ZA ZASTUPNIKE U HRVATSKI SABOR
I.
Uredi države uprave u županijama i Gradski ured za opću upravu Grada Zagreba, odnosno službenici koji rade na pripremi, provjeri i izradi popisa birača te izdavanju potvrda za glasovanje, radit će:
24. listopada 2015. godine od 8,00 do 14,00 sati
28. listopada 2015. godine do 24,00 sata, te
8. studenoga 2015. godine, na dan održavanja izbora, za sve vrijeme glasovanja od 7 do 19 sati.
II.
Za vrijeme održavanja izbora u sjedištima diplomatsko-konzularnih ureda Republike Hrvatske u subotu 7. studenoga 2015. godine radit će službenici u Gradskom uredu za opću upravu Grada Zagreba.
III.
Potrebu rada izvan redovnog radnog vremena odredit će predstojnik ureda državne uprave u županiji ovisno o potrebama i mjesnim prilikama u županiji, radi obavljanja poslova iz točke I ove Odluke.
IV.
Za provedbu ove Odluke zadužuju se predstojnici ureda državne uprave u županijama i gradonačelnik Grada Zagreba.
V.
Državnim službenicima i namještenicima za rad u dane određene ovom Odlukom isplatit će se naknada sukladno odredbama Kolektivnog ugovora.
VI.
Sredstva za provedbu ove Odluke osigurana su u Državnom proračunu Republike Hrvatske za 2015. godinu i projekcijama za 2016. i 2017. godinu, u okviru Razdjela Ministarstva uprave 095, glava 09510 Uredi državne uprave u županijama.
VII.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/468
Urbroj: 50301-09/06-15-2
Zagreb, 14. listopada 2015.
Predsjednik Zoran Milanović, v. r.
