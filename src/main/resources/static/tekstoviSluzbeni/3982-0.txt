49 30.05.2016 Presuda Visokoga upravnoga suda Republike Hrvatske broj: Usoz-40/16-3 od 29. travnja 2016.
VISOKI UPRAVNI SUD REPUBLIKE HRVATSKE
1331
PRESUDA
Visoki upravni sud Republike Hrvatske u vijeću sastavljenom od sudaca toga suda Arme Vagner Popović, predsjednice vijeća, Ane Berlengi Fellner, mr. sc. Inge Vezmar Barlek, Marine Kosović Marković i Mirjane Čačić, članova vijeća, uz sudjelovanje sudske savjetnice Ivane Mamić Vuković, zapisničarke, u postupku ocjene zakonitosti općeg akta po službenoj dužnosti, na sjednici održanoj 29. travnja 2016.
presudio je
Ukida se odredba članka 12. stavak 1. i stavak 2. Odluke o komunalnom doprinosu Općine Pirovac (Službeni vjesnik Šibensko- -kninske županije, broj 10/13. i 12/13.) u dijelu u kojem glasi: »a što se dokazuje uvjerenjem nadležnog državnog tijela«.
Obrazloženje
Odlučujući o žalbi protiv presude Upravnog suda u Splitu, poslovni broj: UsIsav-296/14 od 7. listopada 2015. u ovosudnom spisu posl.br. Usž-735/16, Sud je utvrdio sadržaj Odluke o komunalnom doprinosu Općine Pirovac (Službeni vjesnik Šibensko-kninske županije, broj 10/13. i 12/13.).
Odredba članka 12. stavak 1. i 2. navedene Odluke glasi:
»Fizička osoba u funkciji investitora, koja ima prebivalište na području Općine Pirovac najmanje 5 godina neprekidno računajući od dana dostave projektne dokumentacije Jedinstvenom upravnom odjelu Općine Pirovac na obračun komunalnog doprinosa, a što se dokazuje uvjerenjem nadležnog državnog tijela, ima jednokratno pravo na djelomično oslobađanje od plaćanja komunalnog doprinosa u visini od 80% od obračuna te vrijednosti komunalnog doprinosa ako gradi stambenu građevinu odnosno dograđuje, nadograđuje ili rekonstruira postojeću stambenu građevinu.
U postupku ozakonjenja nezakonito izgrađene zgrade, fizička osoba koja ima prebivalište na području Općine Pirovac najmanje 5 godina neprekidno računajući zaključno do dana 30. lipnja 2013., a što se dokazuje uvjerenjem nadležnog državnog tijela, ima jednokratno pravo na djelomično oslobađanje od plaćanja komunalnog doprinosa u visini od 80% od obračunate vrijednosti komunalnog doprinosa.«
Postupak ocjene zakonitosti navedene odredbe općeg akta ovaj Sud pokrenuo je po službenoj dužnosti temeljem odredbe članka 83. stavak 2. Zakona o upravnim sporovima (»Narodne novine«, broj 20/10., 143/12. i 152/14.).
Odluku o komunalnom doprinosu donijelo je Općinsko vijeće Općine Pirovac na 3. sjednici od 23. rujna 2013. godine pozivom na odredbu članka 31. stavka 7. Zakona o komunalnom doprinosu. Odluka je objavljena u Službenom vjesniku Šibensko-kninske županije, broj: 10/13. dana 12. studenog 2013., sa stupanjem na snagu dan nakon objave. Odlukom o izmjeni Odluke o komunalnom doprinosu objavljenoj u Službenom vjesniku Šibensko-kninske županije, broj 12/13. nije promijenjen članak 12. stavak 1. i 2. navedene Odluke.
Odredbom članka 31. Zakona o komunalnom gospodarstvu (»Narodne novine«, broj 36/95., 70/97., 128/99., 57/00., 129/00., 59/01., 26/03.-pročišćeni tekst, 82/04., 110/04., 178/04., 38/09., 79/09., 153/09., 49/11., 84/11., 90/11., 144/12., 94/13., 153/13., 147/14. i 36/15.) propisano je da su komunalni doprinosi novčana javna davanja koja se plaćaju za građenje i korištenje objekata i uređaja komunalne infrastrukture i to javnih površina, nerazvrstanih cesta, groblja i krematorija i javne rasvjete. Komunalni doprinos je prihod jedinice lokalne samouprave, a obveznik plaćanja komunalnog doprinosa je vlasnik građevne čestice na kojoj se gradi građevina, odnosno investitor. Odredbom stavka 7. ovog članka Zakona propisano je da predstavničko tijelo jedinice lokalne samouprave donosi odluku o komunalnom doprinosu kojom se obvezno utvrđuju područja zone u gradu, odnosno općini, ovisno o pogodnosti položaja određenog područja i stupnju opremljenosti objektima i uređajima komunalne infrastrukture; jedinična vrijednost komunalnog doprinosa po vrsti objekata i uređaja komunalne infrastrukture i po pojedinim zonama, određena u kunama po m3 građevine;