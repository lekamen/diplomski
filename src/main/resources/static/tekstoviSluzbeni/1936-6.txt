 poboljšaju i provjere.
(3) Izvješće iz stavka 1. ovoga članka priprema Ministarstvo i dostavlja Europskoj komisiji do 31. prosinca 2015., 31. prosinca 2017., 31. prosinca 2019. i 31. prosinca 2021.
(4) Izvješće iz stavka 1. ovoga članka prilagođava se predlošku koji utvrđuje Europska komisija za nacionalne akcijske planove za obnovljive izvore energije.
(5) Ako se izvješćem iz stavka 1. ovoga članka utvrdi da se u razdoblju za koje je izvješće izrađeno ne ostvaruju ciljevi utvrđeni Nacionalnim akcijskim planom, Vlada Republike Hrvatske revidirat će Nacionalni akcijski plan.
(6) Revidirani Nacionalni akcijski plan dostavlja se Europskoj komisiji.
Statistički prijenosi među državama članicama Europske unije
Članak 10.
(1) Republika Hrvatska može s drugim državama članicama Europske unije sklopiti sporazum o statističkome prijenosu određene količine energije iz obnovljivih izvora iz jedne države članice u drugu i urediti druge elemente takvoga prijenosa.
(2) Prenesena količina energije iz obnovljivih izvora:
1. odbija se od količine energije iz obnovljivih izvora koja se uzima u obzir pri ocjenjivanju ispunjava li država članica koja obavlja prijenos zahtjeve utvrđene nacionalnim ciljem i nacionalnim akcijskim planom
2. dodaje se količini energije iz obnovljivih izvora koja se uzima u obzir pri ocjenjivanju ispunjava li država članica kojoj se prenosi zahtjeve utvrđene nacionalnim ciljem i nacionalnim akcijskim planom.
(3) Statistički prijenos ne utječe na ostvarivanje nacionalnoga cilja države članice koja obavlja prijenos.
(4) Sporazumi iz stavka 1. ovoga članka mogu se sklopiti na jednu ili više godina.
(5) Republika Hrvatska dužna je o sporazumu iz stavka 1. ovoga članka obavijestiti Europsku komisiju najkasnije tri mjeseca nakon završetka svake godine u kojoj je ugovor na snazi, uključujući i dostavu informacija o količini i cijeni energije o kojoj je riječ.
(6) Statistički prijenosi iz stavka 1. ovoga članka smatraju se valjanim tek nakon što sve države članice uključene u prijenos o njemu obavijeste Europsku komisiju.
(7) Vlada Republike Hrvatske donosi odluku o provedbi statističkih prijenosa.
(8) Statistički prijenosi ugovaraju se među državama u obliku međunarodnih ugovora sukladno Zakonu o sklapanju i izvršavanju međunarodnih ugovora (»Narodne novine«, br. 28/96.).
(9) Odluku o sklapanju sporazuma o statističkim prijenosima donosi Vlada Republike Hrvatske na prijedlog nadležnog ministarstva.
Zajednički projekti država članica Europske unije
Članak 11.
(1) Republika Hrvatska može s drugom državom članicom Europske unije ili s više država članica surađivati na svim vrstama zajedničkih projekata koji se odnose na proizvodnju električne energije i energije za grijanje ili hlađenje iz obnovljivih izvora energije. Ta suradnja može uključivati sve proizvođače električne i toplinske energije iz obnovljivih izvora energije.
(2) Republika Hrvatska dužna je obavijestiti Europsku komisiju o udjelu ili količini električne energije te energije za grijanje ili hlađenje iz obnovljivih izvora energije proizvedene na svojemu teritoriju u okviru zajedničkoga projekta koji se počeo provoditi nakon 25. lipnja 2009. ili u proizvodnom postrojenju kojem je obnovom povećan kapacitet nakon tog datuma, a koji se smatra dijelom općega nacionalnog cilja druge države članice.
(3) Obavijest iz stavka 2. ovoga članka sadržava:
1. opis predloženoga proizvodnog postrojenja ili podatke o obnovljenome proizvodnom postrojenju
2. podatke o udjelu ili količini električne energije ili energije za grijanje ili hlađenje proizvedene u proizvodnom postrojenju koji se smatra dijelom nacionalnog cilja druge države članice
3. podatke o državi članici za koju se izdaje obavijest
4. podatke o razdoblju, izražene u cijelim kalendarskim godinama, u kojemu se električna energija ili energija za grijanje ili hlađenje iz obnovljivih izvora energije koju proizvodi proizvodno postrojenje smatra dijelom nacionalnog cilja druge države članice.
(4) Razdoblje navedeno u stavku