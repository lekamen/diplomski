 da tužitelj nudi uslugu prijenosa televizijskih programa putem IPTV usluge (MAXtv) i putem satelitskih veza (MAXtv Sat), a Iskon Internet d.d., Zagreb, samo putem IPTV usluge (Iskon TV). Kako usluga koju tužitelj pruža putem satelitskih veza nije sastavni dio tržišta maloprodaje širokopojasnog pristupa Internetu, tuženik nije razmatrao uslugu koja se pruža putem satelitskih veza, već samo IPTV uslugu na koju je moguć prijenos tržišne snage s tržišta maloprodaje širokopojasnog pristupa Internetu na kojemu je tužitelj operator sa značajnom tržišnom snagom.
Nadalje, iz »Analize tržišta maloprodaje širokopojasnog pristupa Internetu« koja je sastavni dio osporavane odluke, proizlazi da tužitelj i Iskon Internet d.d., Zagreb, u znatnom dijelu pružaju usluge širokopojasnog pristupa Internetu i IPTV usluge preko iste infrastrukture, u većini slučajeva korištenjem istih mrežnih elemenata, što im omogućava raspoređivanje troškova istih elemenata mreže na više usluga. Na taj način smanjuju troškove pružanja (obiju) usluga i postaju konkurentniji od operatora koji ne uživaju tzv. ekonomije opsega u istoj mjeri te tako jačaju svoj položaj na oba tržišta.
Iz »Analize tržišta maloprodaje širokopojasnog pristupa Internetu« nadalje proizlazi da je cijena osnovnog paketa tužiteljeve IPTV usluge, ukoliko se ugovara uz ADSL pristup 65,52 kn, dok je cijena iste usluge koja je ugovorena samostalno (bez ADSL pristupa i bez telefonskog priključka) 173,60 kn. Raščlamba navedenih usluga na njihove sastavne dijelove, a potom usporedba udjela pojedinog dijela usluge u usluzi kao cjelini dovodi do zaključka da se razlika u cijeni odnosi na troškove pristupa elektroničkoj komunikacijskoj mreži, odnosno na prijenos signala do krajnjeg korisnika, s obzirom na činjenicu da nema razlike između sadržaja programa u samostalnoj ponudi i ponudi uz ADSL pristup. Iz navedenog se može zaključiti da je prijenos signala važan dio IPTV usluge, osobito u pitanju formiranja cijene usluge.
Što se tiče učinaka osporavane odluke, Sud ocjenjuje da se učinci osporavane odluke u dijelu kojim su tužitelju određene regulatorne obveze na usko povezanom tržištu prijenosa televizijskih programa uz plaćanje naknade ne protežu na dio te usluge koja predstavlja pružanje sadržaja, odnosno na sam sadržaj budući da se izrečene regulatorne obveze ne odnose na sadržaj programa te da se njima ne dira u sadržaj programa koji predstavlja dio IPTV usluge (a što bi izlazilo iz okvira regulatornih ovlasti tuženika propisanih ZEK-om), već su regulatorne obveze usmjerene isključivo na cijene IPTV usluge odnosno na dokazivanje da su cijene IPTV usluge u skladu s troškovima pružanja usluge. Navedeno utvrđenje ne mogu dovesti u sumnju dvije obavijesti (od 25. travnja 2014. i od 21. siječnja 2015.) na koje se tužitelj poziva, koje je dostavio Sudu u tijeku upravnog spora, a kojima tužitelj obavještava tuženika o određenim promjenama u programskim kanalima u MAXtv programskim paketima. Naime, polazeći od sadržaja obavijesti iz kojih ne proizlazi da bi one predstavljale ispunjavanje regulatornih obveza određenih osporavanom odlukom tuženika, a imajući u vidu regulatorne obveze koje su tužitelju određene osporavanom odlukom, Sud smatra da navedene obavijesti ne dokazuju nedopušteno zadiranje tuženika u sadržaj programa koji čini dio tužiteljeve IPTV usluge.
Analizirajući sve naprijed navedeno u svjetlu mjerodavnih odredaba ZEK-a, Sud ocjenjuje da se IPTV usluga koju tužitelj i zainteresirana osoba pružaju krajnjim korisnicima može smatrati elektroničkom komunikacijskom uslugom, koja je u konkretnom slučaju, zbog utvrđene povezanosti s tržištem maloprodaje širokopojasnog pristupa Internetu, predmet regulacije sukladno članku 55. stavku 5. i članku 63. ZEK-a. Naime, prema izričitoj odredbi članka 5. stavka 3. točke 2. ZEK-a obveza je tuženika promicanje tržišnog natjecanja, između ostalog i sprječavanjem narušavanja ili ograničavanja tržišnog natjecanja u području elektroničkih komunikacija, uključujući i 