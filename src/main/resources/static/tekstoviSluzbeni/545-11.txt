 natječaja i koje odlučuju o dodjeli financijskih sredstava moraju biti upoznate s popisom udruga koje su se prijavile na natječaj. Nakon toga te osobe potpisuju izjavu o nepristranosti i povjerljivosti kojom potvrđuju da se niti one niti članovi njihove obitelji ne nalaze u sukobu interesa. Istom izjavom osoba potvrđuje i da nema osobnih interesa kojima može utjecati na nepristranost rada povjerenstva čiji je član, da će u obavljanju dužnosti na koju je imenovana postupati časno, pošteno, savjesno, odgovorno i nepristrano čuvajući povjerljivost podataka i informacija i vlastitu vjerodostojnost i dostojanstvo dužnosti koja joj je povjerena od strane davatelja financijskih sredstava.
(4) U slučaju saznanja da se nalazi u sukobu interesa, član povjerenstva je obvezan o tome odmah izvijestiti ostale članove povjerenstva te se izuzeti iz postupka ocjenjivanja prijava. O rješavanju sukoba interesa davatelj financijskih sredstava odlučuje za svaki slučaj posebno, a u slučaju kada se utvrdi sukob interesa davatelj financijskih sredstava članu povjerenstva koji je u sukobu interesa imenovat će zamjenu.
Otvaranje zaprimljenih prijava na javni natječaj i provjera ispunjavanja propisanih uvjeta
Članak 28.
(1) Nakon zaključivanja javnog natječaja, davatelj financijskih sredstava ili povjerenstvo za otvaranje prijava i provjeru ispunjavanja propisanih uvjeta natječaja evidentira sve zaprimljene prijave i svakom zahtjevu dodjeljuje evidencijski ili urudžbeni broj te provjerava ispunjavaju li prijave propisane uvjete natječaja.
(2) Propisani uvjeti moraju biti postavljeni na način koji omogućuje donošenje nedvojbene odluke o tome ispunjava li određena prijava propisane uvjete ili ne, a u natječaju se moraju jasno navesti razlozi za odbijanje prijave.
(3) Povjerenstvo će detaljnim pregledom svake prijave utvrditi one koje su zadovoljile i one koje nisu zadovoljile propisane uvjete natječaja. Niti jedna prijava ne smije biti odbijena iz razloga koji nisu navedeni u natječaju, kao što ne smije biti prihvaćena niti jedna prijava koja ne udovoljava svim propisanim uvjetima natječaja.
(4) Ne smatra se da udruga nije zadovoljila propisane uvjete natječaja ako je propustila dostaviti podatak, dokument ili informaciju koja je davatelju financijskih sredstava dostupna putem službenih javnih evidencija i baza podataka.
(5) Davatelj financijskih sredstava mora u svojim uvjetima natječaja navesti hoće li od udruga čije prijave imaju manje nedostatke koji ne utječu na sadržaj bitan za ocjenjivanje prijave, tražiti naknadno dopunjavanje, odnosno ispravljanje prijave potrebnim podacima ili prilozima u točno određenom roku koji mora biti jednak za sve prijavitelje. Za prijavitelje koji na zahtjev davatelja financijskih sredstava u dodatnom roku dostave tražene podatke ili priloge smatrat će se da su podnijeli potpunu prijavu.
(6) Otvaranjem prijava, njihovim pregledom, pribavljanjem mogućih dopuna i ispravaka koje ne utječu na sadržaj prijave bitan za ocjenjivanje prijave i njihovim razvrstavanjem na one koje udovoljavaju i na one koji ne udovoljavaju propisanim uvjetima natječaja davatelj financijskih sredstava, odnosno povjerenstvo donosi odluku koje prijave će biti upućene na stručno ocjenjivanje.
(7) Udruge čije prijave ne zadovoljavaju propisane uvjete natječaja o tome trebaju biti obaviještene pisanim putem u roku od osam radnih dana od dana donošenja odluke iz stavka 6. ovoga članka.
(8) Davatelj financijskih sredstava natječajnim postupkom treba predvidjeti i mogućnost da udruge koje su dobile obavijest da njihova prijava ne ispunjava propisane uvjete natječaja mogu u određenom roku, ne kraćem od osam dana, izjaviti prigovor na odluku iz stavka 6. ovoga članka, te odrediti nadležno tijelo i postupak po prigovoru.
Imenovanje i rad povjerenstva za ocjenjivanje prijavljenih programa i/ili projekata
Članak 29.
(1) Povjerenstvo za ocjenjivanje je nezavisno stručno ocjenjivačko tijelo kojega osniva te njegove članove imenuje davatelj financijskih sredstava