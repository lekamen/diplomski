33 24.03.2015 Zakon o izmjenama Zakona o nasljeđivanju
HRVATSKI SABOR
681
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA ZAKONA O NASLJEĐIVANJU
Proglašavam Zakon o izmjenama Zakona o nasljeđivanju, koji je Hrvatski sabor donio na sjednici 13. ožujka 2015. godine.
Klasa: 011-01/15-01/24
Urbroj: 71-05-03/1-15-2
Zagreb, 18. ožujka 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA ZAKONA O NASLJEĐIVANJU
Članak 1.
U Zakonu o nasljeđivanju (»Narodne novine«, br. 48/03., 163/03., 35/05. i 127/13.) u članku 244. stavku 4. riječi: »prijepis spisa« zamjenjuju se riječima: »presliku rješenja o povjeravanju provođenja ostavinskog postupka, presliku smrtovnice, otpravak rješenja o nasljeđivanju, zapisnik ili drugi akt kojim se postupak pred javnim bilježnikom okončava i spis vraća sudu«.
Članak 2.
Naslov iznad članka 245. mijenja se i glasi: »Dodjeljivanje ostavinskih predmeta u rad javnim bilježnicima«.
Članak 245. mijenja se i glasi:
»(1) Sud će provođenje ostavinskih rasprava povjeravati javnim bilježnicima sa sjedištem na području njegove nadležnosti u skladu s odredbama ovoga članka.
(2) Ostavinski predmeti dodjeljuju se javnim bilježnicima u rad u skladu s pravilnikom koji donosi ministar nadležan za poslove pravosuđa. Pravilnikom će se, unutar područja nadležnosti pojedinog suda, odrediti uža područja za dodjelu ostavinskih predmeta u rad javnim bilježnicima, prema kriteriju blizine mjesta prema kojem je zasnovana mjesna nadležnost suda za provođenje ostavinskog postupka i mjesta u kojem javni bilježnik ima sjedište.
(3) Na području određenom pravilnikom iz stavka 2. ovoga članka predmeti će se dodjeljivati javnim bilježnicima u rad ravnomjerno po abecednom redu njihovih prezimena.«.
Članak 3.
Ministar nadležan za poslove pravosuđa donijet će pravilnik iz članka 2. ovog Zakona u roku od 30 dana od dana stupanja na snagu ovog Zakona.
Članak 4.
Ovaj Zakon objavit će se u »Narodnim novinama«, a stupa na snagu 1. travnja 2015.
Klasa: 022-03/14-01/175
Zagreb, 13. ožujka 2015.
HRVATSKI SABOR
Predsjednik Hrvatskoga sabora Josip Leko, v. r.
