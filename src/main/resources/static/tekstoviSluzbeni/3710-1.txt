 nesporno da tuženiku nije određena regulatorna obveza troškovne usmjerenosti to ne isključuje primjenu obveze transparentnosti i nediskriminacije iz članka 58. stavak 2. ZEK-a. Tužitelj posebno ukazuje da je u dokumentu Analize tržišta tuženik napravio jasnu razliku u načinu određivanja pojedinih obveza u okviru regulatorne obveze transparentnosti koju je odredio HT-u i regulatorne obveze transparentnosti koju je odredio svim ostalim operatorima sa značajnom tržišnom snagom na mjerodavnom tržištu (dalje: alternativni operatori). Naime, tuženik je odredio da standardna ponuda HT-a mora sadržavati i dio u kojem će se definirati uvjeti korištenja zajedničkog prostora (kolokacija) zajedno s rokovima, uvjetima i cijenama pružanja usluge, dok je za minimalne ponude međupovezivanja alternativnih operatora naveo da iste mogu sadržavati i dio u kojem će se definirati uvjeti usluge kolokacije, zajedno s rokovima, uvjetima i cijenama pružanja usluga. Zaključuje da je tuženik zaista držao da je bilo nužno regulirati cijene usluge kolokacije koju pružaju alternativni operatori tada je takvu obvezu mogao odrediti samo u postupku donošenja Odluke o analizi tržišta, a ne pobijanim rješenjem kojim se rješava spor između dvije strane u sporu. Na ovaj način tuženik je nezakonito izmijenio pravomoćnu Odluku o analizi tržišta te proširio opseg obveza koje su tužitelju nametnute predmetnom Odlukom, dok su obveze ostalih alternativnih operatora koji su također u svojim minimalnim ponudama uvjeta povezivanja objavili cijene usluge kolokacije ostale neizmijenjene, iako su njihove cijene slične iznosu mjesečne naknade koju je tužitelj odredio svojom Minimalnom ponudom. Ovakvim postupanjem tuženik je povrijedio načelo zaštite stečenih prava stranaka iz članka 13. ZUP-a. Tuženik u obrazloženju nije naveo na kojoj zakonskoj osnovi temelji izmjenu prava i obveza tužitelja te zašto je izmijenio prava i obveze samo jednog od alternativnih operatora iako je Odlukom o analizi tržišta i pripadajućim dokumentom Analiza tržišta naveo da se pravo naplate naknade za uslugu kolokacije određuje svim alternativnim operatorima. Također je tuženik propustio odlučiti i o zahtjevu tužitelja da HT-u naloži da tužitelju plaća mjesečne naknade za uslugu zakupa tehničkog prostora i to počevši od dana 1. kolovoza 2013. do dana donošenja rješenja pa je na taj način bez ikakvog obrazloženja uskratio tužitelju pravo naplate mjesečnih naknada za razdoblje od kolovoza 2013. godine do dana donošenja pobijanog rješenja. Tuženik je postupio suprotno i članku 98. stavak 3. ZUP-a i iz razloga jer proširuje opseg primjene odluke u ovom sporu između dvije suprotstavljene strane i na buduće odnose između tužitelja i potencijalnih novih korisnika tužiteljeve usluge kolokacije iako predmetnu obvezu uopće nije utvrdio u izreci pobijanog rješenja. Tuženik je izdvojio samo jednog alternativnog operatora i izmijenio mu opseg regulatornih obveza suprotno propisanim ZEK-om i ZUP-om čime je tužitelj diskriminiran u odnosu na ostale adresate Odluke o analizi tržišta koji su također objavili cijene usluge kolokacije u svojim minimalnim ponudama. Iako je tuženik utvrdio da je nesporno da tužitelju nije određena regulatorna obveza troškovne usmjerenosti cijena istovremeno je odredio cijenu predmetne usluge primjenom načela reciprociteta prema iznosu cijene kolokacije koju HT naplaćuje tužitelju te je stoga de facto ipak regulirao cijenu usluge kolokacije, slijedom čega je obrazloženje pobijanog rješenja proturječno te proširuje obveze utvrđene izrekom pa je stoga nerazumljivo i nezakonito. Naglašava da je člankom 58. stavak 2. ZEK-a propisano da tužitelj može zatražiti od operatera kojemu je određena obveza nediskriminacije objavu Standardne ponude na temelju koje drugi operatori neće biti obvezni plaćati dodatne troškove koji nisu nužni za pružanje zatražene usluge. Standardna ponuda mora biti podrobno rasčlanjena u skladu s potrebama tržišta te mora sadržavati pripadajuće rokove, uvjete i cijene