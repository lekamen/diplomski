
– 50%-tni vlasnik i glavni menadžer tvrtke Ceroma Holding Ltd. iz Cipra, dok je vlasnik drugih 50% te tvrtke bio ruski poduzetnik Mikhail Gutseriev;
– menadžer tvrtke Hangarn Oil Products Trading Ltd. iz Cipra, koja je bila konsolidirani dio ruske naftne kompanije YUKOS (tvrtka YUKOS likvidirana je 2008. godine). Tvrtku Hangarn Oil Products Trading Ltd. iz Cipra kupio je 2004. godine Mikhail Gutseriev i Imri Fazakasu dao menadžerske ovlasti. MOL je preko te tvrtke nabavljao naftne derivate (str. 123. – 124. prvostupanjske presude).
264.1. Prilikom sklapanja fiktivnog ugovora o savjetodavnim i drugim uslugama od 4. lipnja 2009. (v. točke 275. i 276.), tvrtka Hangarn Oil Products Trading Ltd. iz Cipra zastupala je veliko rusko trgovačko društvo, o kojemu u spisu kaznenog predmeta ne postoje podaci osim kratice »LRC«. Status tog »LRC-a« nije do kraja poznat jer u kaznenom postupku, čini se, nije rasvjetljavan (v. i točku 276.).
264.2. U ovoj se odluci tvrtka Ceroma Holding Ltd. iz Cipra skraćeno naziva: Ceroma-Cipar, a tvrtka Hangarn Oil Products Trading Ltd. iz Cipra: Hangarn Oil-Cipar.
2) Korupcijski sporazum podnositelja i Zsolta Tamasa Hernadija
265. Prema pravomoćnom sudskom utvrđenju, početkom 2008. godine, u Zagrebu, podnositelj, kao predsjednik Vlade, sa Z. T. Hernadijem dogovorio je da će za iznos od 10 milijuna eura (10.000.000,00 eura) poduzeti sve kako bi se zaključila izmjena i dopuna Ugovora o međusobnim odnosima dioničara koji se odnosi na trgovačko društvo INA, i to na način da će Republika Hrvatska omogućiti MOL-u prevladavajući utjecaj nad društvom INA i sklopiti ugovor o izdvajanju plinskog poslovanja iz društva INA d.d. u dijelu koji stvara gubitak tom društvu, a koji će u cijelosti preuzeti Republika Hrvatska.
266. Dogovor o mitu između primatelja mita i davatelja mita u nastavku ove odluke općenito se naziva »korupcijskim sporazumom«, budući da je takva oznaka za dogovor o mitu prihvaćena u praksi Vrhovnog suda.
267. Prema presudi i rješenju Vrhovnog suda broj: I Kž Us 44/12-10 od 11. travnja 2013., takav se korupcijski sporazum smatra sklopljenim pristajanjem na zahtjev druge strane, pri čemu njegovo postojanje pretpostavlja određenje cijene i predmeta kojim se »trguje«. Mjerodavni dio te presude i rješenja glasi:
»To što je inicijativa za dogovaranje mita potekla od opt. J. S., pak, ne ekskulpira opt. B. V., jer je on pristajanjem na takav zahtjev s njom sklopio tzv. korupcijski sporazum, kojim su jasno odredili cijenu i predmet svoje ‘trgovine’.«
267.1. Protiv presude i rješenja Vrhovnog suda broj: I Kž-Us 44/12-10 od 11. travnja 2013. pred Ustavnim sudom vodi se postupak u povodu ustavne tužbe A. B. od 23. listopada 2013. Predmet se vodi pod brojem U-III-5209/2013. Podnositelj u ustavnoj tužbi navodi različite prigovore, ali se nijedan među njima ne odnosi na dijelove presude Vrhovnog suda koji se citiraju u ovoj odluci u točkama 267., 302., 325., 346. i 357.
3) Dogovor podnositelja i Roberta Ježića o prijenosu novčanih sredstava
268. Krajem 2008. godine podnositelj je Robertu Ježiću prvi put spomenuo određene transakcije koje se tiču isplata podnositelju od strane MOL-a novčanih iznosa »za konzultantske usluge«.
269. Početkom 2009. godine Robert Ježić bio je u zgradi Vlade te mu je podnositelj (tadašnji predsjednik Vlade) rekao da bi trebao organizirati primitak iznosa od 10 milijuna eura, koji bi podnositelju trebao biti isplaćen od strane MOL-a »za neke konzultantske usluge«. Taj bi novac Robert Ježić trebao isplatiti podnositelju nakon određenog vremena, na njegov zahtjev.
4) Realizacija 50% transakcije od strane Roberta Ježića (lipanj 2009.)
270. Robert Ježić konzultirao se sa S. E. Hurlimannom po pitanju mogućnosti provođenja transakcije o kojoj mu je govorio podnositelj. S. E. Hurlimann odgovorio je Robertu Ježiću da može doći do provedbe transakcije uz određeni pravni okvir. Robert Ježić tu je informaciju prenio podnositelju.
271. Ubrzo nakon toga, S. E. Hurlimanna kontaktirao je Imre Fazakas.