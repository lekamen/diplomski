89 14.08.2015 Presuda Visokog upravnog suda Republike Hrvatske broj: UsII-38/2012-8 od 14. srpnja 2015.
VISOKI UPRAVNI SUD REPUBLIKE HRVATSKE
1755
PRESUDA
Visoki upravni sud Republike Hrvatske u vijeću sastavljenom od sudaca toga suda Marine Kosović Marković, predsjednice vijeća, Arme Vagner Popović i Ane Berlengi Fellner, članica vijeća, te Marije Cvitković, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa opunomoćenica Iva Cibulić, protiv rješenja tuženika Hrvatske agencije za poštu i elektroničke komunikacije (HAKOM) iz Zagreba, Roberta Frangeša Mihanovića 9, klasa: UP/I-344-01/12-03/09, urbroj: 376-11-12-01 od 19. rujna 2012. kojeg zastupa opunomoćenik Igor Prokurica, radi izmjene analize tržišta pristupa javnoj komunikacijskoj mreži na fiksnoj lokaciji za privatne i poslovne korisnike, nakon održane javne i usmene rasprave u nazočnosti opunomoćenice tužitelja i opunomoćenika tuženika 14. srpnja 2015.
presudio je
I. Odbija se tužbeni zahtjev za poništavanje rješenja Hrvatske agencije za poštu i elektroničke komunikacije, klasa: UP/I-344-01/12-03/09, urbroj: 376-11-12-01 od 19. rujna 2012.
II. Ova presuda objavit će se u »Narodnim novinama«.
Obrazloženje
Osporenim rješenjem, do okončanja postupka izmjene analize tržišta pristupa javnoj komunikacijskoj mreži na fiksnoj lokaciji za privatne i poslovne korisnike u okviru regulatorne obveze transparentnosti, tužitelju se određuje da može privremeno obustaviti pružanje usluga koje su predmet standardne ponude Hrvatskog telekoma d.d. za uslugu najma korisničke linije tek ukoliko operator korisnik ne podmiri bilo koji dugovani i nesporni račun za usluge, u roku od 60 dana od zaprimanja pisane opomene (točka I.). Točkom II. nalaže se tužitelju da odmah po primitku tog privremenog rješenja ugradi rok iz točke I. u važeću Standardnu ponudu za uslugu najma korisničke linije tužitelja.
Tužitelj u tužbi i tijekom postupka pred ovim Sudom navodi da je tuženik 6. travnja 2011. donio Odluku, klasa: UP/I-344-01/10-01/456, urbroj: 376-11-11-25, zajedno s pripadajućim dokumentom »Analiza tržišta pristupa javnoj komunikacijskoj mreži na fiksnoj lokaciji za privatne i poslovne korisnike« (dalje u tekstu: Odluka o analizi tržišta pristupa). Tom odlukom tužitelju je određeno da može privremeno obustaviti pružanje usluge tek ukoliko operator korisnik ne podmiri bilo koji dugovani i nesporni račun za usluge koje proizlaze iz ove standardne ponude u roku od 30 dana od dana zaprimanja pisane opomene. Dana 8. lipnja 2011. tuženik je pozivajući se na odredbu članka 104. Zakona o općem upravnom postupku donio rješenje kojim je ispravio pogrešku u pisanju na način da je produljio rok s 30 na 60 dana i suštinski izmijenio regulatornu obvezu. To rješenje tuženika od 8. lipnja 2011. poništio je naslovni Sud svojom presudom broj: Us-7871/11. Osporenim privremenim rješenjem tuženik produljuje rok nakon kojeg je tužitelj ovlašten privremeno obustaviti pružanje usluge operatoru korisniku koji ne podmiri bilo koji dugovani nesporni račun s 30 na 60 dana. Upućuje na odredbu članka 5. stavak 1. i članak 7. stavak 1. Zakona o elektroničkim komunikacijama kao i na odredbu članka 58. istoga Zakona kojim je propisana ovlast tuženika što može naložiti operatoru sa značajnom tržišnom snagom. Međutim, propisivanjem postupka i rokova naplate potraživanja tuženik ulazi u područje obveznopravnih odnosa između tužitelja kao prodavatelja usluga i operatora korisnika kao kupaca istih te na taj način utvrđuje sadržaj uvjeta pod kojima je tužitelj ovlašten pružati usluge iako to ne može biti sadržaj obveze transparentnosti. Stoga rok koji je predmet izreke privremenog rješenja ne ulazi u nadležnost tuženika. Također upućuje da postupak nije proveden sukladno odredbama Zakona i to odredbi članka 22. stavak 1. Zakona koja propisuje obvezu provođenja javne rasprave. Naime, tuženik je naložio tužitelju ugraditi u standardnu ponudu novi rok nakon kojeg tužitelj