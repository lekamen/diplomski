126 20.11.2015 Pravilnik o standardnim ponudama
HRVATSKA REGULATORNA AGENCIJA ZA MREŽNE DJELATNOSTI
2397
Na temelju članka 12. stavka 1. i članka 58. stavka 4. Zakona o elektroničkim komunikacijama (»Narodne novine« br. 73/08, 90/11, 133/12, 80/13 i 71/14), Vijeće Hrvatske regulatorne agencije za mrežne djelatnosti na sjednici održanoj 17. studenoga 2015. donosi
PRAVILNIK
O STANDARDNIM PONUDAMA
I. OPĆE ODREDBE
Članak 1.
Ovim se Pravilnikom o standardnim ponudama (dalje: Pravilnik) propisuje osnovni sadržaj i način objave standardnih ponuda za operatore sa značajnom tržišnom snagom kojima je takva obveza utvrđena odlukom Hrvatske regulatorne agencije za mrežne djelatnosti (dalje: HAKOM).
Članak 2.
U smislu ovoga Pravilnika pojedini pojmovi imaju sljedeće značenje:
1) lokalna potpetlja – dio lokalne petlje koji povezuje krajnju točku elektroničke komunikacijske mreže u prostoru pretplatnika na sabirnu (koncentracijsku) točku ili na neku drugu posrednu pristupnu točku u nepokretnoj javnoj komunikacijskoj mreži
2) potpuni izdvojeni pristup lokalnoj petlji – pružanje operatoru korisniku usluge pristupa lokalnoj petlji ili lokalnoj potpetlji operatora sa značajnom tržišnom snagom kojim se dopušta uporaba punog kapaciteta mrežne infrastrukture
3) dijeljeni izdvojeni pristup lokalnoj petlji – pružanje operatoru korisniku usluge pristupa lokalnoj petlji ili lokalnoj potpetlji operatora sa značajnom tržišnom snagom, omogućavajući korištenje određenog dijela kapaciteta mrežne infrastrukture, kao što je dio frekvencije ili ekvivalenta.
II. IZGLED, OBLIK I SADRŽAJ STANDARDNIH PONUDA
Članak 3.
Standardna ponuda operatora sa značajnom tržišnom snagom minimalno sadrži:
1) opće odredbe (predmet, opseg i ograničenja standardne ponude, razvoj standardne ponude, vrijeme stupanja na snagu standardne ponude, značenje pojmova)
2) opis usluga koje su određene opsegom standardne ponude
3) tehnički uvjeti pristupa uključujući arhitekturu mreže
4) uvjeti pružanja usluge što uključuje postupak podnošenja zahtjeva, vrijeme odgovora na zahtjeve, odbijanje zahtjeva, povlačenje zahtjeva, uvjete aktivacije i pružanja usluge, postupak otklanjanja kvarova/smetnji te naknade zbog kašnjenja zbog neizvršenja ugovornih obveza
5) cijene usluga
6) obračun, naplata i instrumenti osiguranja plaćanja
7) kakvoća usluge
8) pristup sustavima operativne potpore, informacijskim sustavima ili bazama podataka
9) upravljanje, rad i održavanje usluge
10) odgovornost i naknada štete
11) povjerljivost informacija i poslovna tajna
12) postupak migracije operatora korisnika standardne ponude između usluga
13) postupak rješavanja sporova.
Članak 4.
Osim minimalnog sadržaja iz članka 3. ovog Pravilnika, standardna ponuda operatora sa značajnom tržišnom snagom koja se odnosi na veleprodajni pristup elektroničkoj komunikacijskoj mreži dodatno minimalno sadrži i:
A. Uvjete izdvojenog pristupa lokalnoj petlji
1) dijelovi mreže kojima se nudi pristup, koji posebno obuhvaćaju sljedeće dijelove zajedno s odgovarajućom povezanom opremom:
a) izdvojeni pristup lokalnoj petlji (potpuni i dijeljeni)
b) izdvojeni pristup lokalnoj potpetlji (potpuni i dijeljeni), uključujući prema potrebi i pristup neaktivnim mrežnim elementima s ciljem izgradnje zamrežja (eng. backhaul)
c) prema potrebi pristup kabelskoj kanalizaciji s ciljem izgradnje pristupne mreže.
2) informacije o lokacijama kabineta i razvodnih ormara na kojima se ostvaruje fizički pristup, raspoloživost lokalnih petlji, potpetlji i zamrežja u određenim dijelovima pristupne mreže i prema potrebi informacije o lokacijama kabelske kanalizacije i njenoj raspoloživosti, koji ne moraju biti objavljeni, već dostupni zainteresiranoj osobi putem informacijskog sustava iz članka 3. stavka 1. točke 8. ovog Pravilnika
3) tehnički uvjeti u vezi s pristupom i korištenjem lokalnih petlji i potpetlji, uključujući tehničke značajke upredene parice i/ili svjetlovodnog vlakna i/ili istovjetne infrastrukture, kabelskih razdjelnika i povezane opreme i prema