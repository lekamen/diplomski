 sud smatrao je da to nisu primanja koja ulaze u domašaj članka 55. stavka 1. Ustava jer po svojoj naravi nisu dio »zarade« (v. točku 34. obrazloženja ove odluke).
32.1. Polazište za određenje pravne naravi regresa i božićnice za Ustavni sud bio je članak 13. stavak 2. točka 11. Pravilnika o porezu na dohodak (»Narodne novine« broj 95/05., 68/07., 146/08., 2/09., 146/09., 123/10., 137/11., 61/12., 79/13. i 160/13.), koji glasi:
»Članak 13.
(...)
(2) U skladu s odredbama članka 10. točke 9. Zakona, oporezivim primicima po osnovi nesamostalnog rada ne smatraju se iznosi što ih poslodavci isplaćuju svojim radnicima, i to:
(...)
11. prigodne nagrade do 2.500,00 kuna godišnje (božićnica, naknada za godišnji odmor i sl.),
(...)«
32.2. Do donošenja Zakona o radu u srpnju 2014. (»Narodne novine« broj 93/14.; u daljnjem tekstu: ZOR/14), radnopravno zakonodavstvo nije sadržavalo odredbe o regresu ili božićnici. Navedeni zakon ih prvi i jedini put spominje u okviru odredbe o nepunom radnom vremenu (članak 62.), razvrstavajući ih pod »druga materijalna prava radnika«. Članak 62. ZOR-a/14 u mjerodavnom dijelu glasi:
»Članak 62.
Nepuno radno vrijeme
(...)
(6) Plaća i druga materijalna prava radnika (jubilarna nagrada, regres, nagrada za božićne blagdane i slično) utvrđuju se i isplaćuju razmjerno ugovorenom radnom vremenu, osim ako kolektivnim ugovorom, pravilnikom o radu ili ugovorom o radu nije drukčije uređeno.
(...)«
32.3. Iz svega navedenog može se zaključiti da su regres i božićnica materijalna prava zaposlenih koja su ustanovljena kolektivnim ugovorima kao naknade i prigodne nagrade.
Kako oba prava imaju nespornu pravnu osnovu u domaćem pravnom poretku, utuživi su pred domaćim sudovima, a uz njih se vezuju i legitimna očekivanja ovlaštenika tih prava koja opet, sama za sebe, mogu predstavljati samostalno imovinsko pravo zaštićeno Ustavom i Konvencijom.
Ustavni sud je, pokretanjem postupka ocjene ustavnosti osporenih propisa (ZUIMP-a i Uredbe/ID-ZUIMP), smatrao da država mora pokazati kako ima iznimno snažne, objektivne i relevantne razloge koji bi mogli opravdati njezino miješanje u ta prava.
S obzirom na činjenicu da je u slučaju donošenja obaju propisa Vlada, kao ovlaštena predlagateljica u slučaju donošenja ZUIMP-a, odnosno kao donositeljica Uredbe/ID-ZUIMP, istovremeno i poslodavac najvećem broju adresata ZUIMP-a i Uredbe/ID-ZUIMP, a time i stranka u postupku kolektivnog pregovaranja, Ustavni sud ocijenio je potrebnim ispitati Vladine postupke kao nositeljice izvršne vlasti u svjetlu temeljnih ustavnih vrijednosti i zaštićenih ustavnih dobara, a osobito u svjetlu poštovanja načela vladavine prava i demokratskih procedura.
33. U rješenju od 18. srpnja 2014. navedeno je da bi i sljedeća pitanja mogla biti predmet razmatranja tijekom provedbe ispitnog postupka ako Ustavni sud zaključi da su relevantna za konačnu ocjenu o suglasnosti osporenih propisa (ZUIMP-a i Uredbe/ID-ZUIMP) s Ustavom: je li donošenjem osporenih propisa prekršeno pravo na slobodu udruživanja odnosno pravo na osnivanje sindikata; jesu li poštovani propisana procedura i demokratski standardi pri kolektivnom pregovaranju; je li došlo do nejednakog postupanja unutar istovrsne skupine adresata ZUIMP-a i Uredbe/ID-ZUIMP u usporedivoj situaciji te koje su granice postupanja Vlade na temelju ZOVRH-a/13 u pitanjima tekuće gospodarske politike?
34. Radi ocjene materijalne (ne)suglasnosti ZUIMP-a i Uredbe/ID-ZUIMP s Ustavom, potrebno je ispitati opravdanost same zakonske mjere miješanja u tu povlasticu s aspekta članka 16. u vezi s člankom 55. stavkom 1. Ustava. Te ustavne odredbe glase:
»Članak 55.
Svaki zaposleni ima pravo na zaradu kojom može osigurati sebi i obitelji slobodan i dostojan život.
(...)«
»Članak 16.
Slobode i prava mogu se ograničiti samo zakonom da bi se zaštitila sloboda i prava drugih ljudi te pravni poredak, javni moral i zdravlje.
Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.«
35. Iz 