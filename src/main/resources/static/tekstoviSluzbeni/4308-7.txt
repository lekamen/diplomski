 reklasificirati u kategoriju financijska imovina po fer vrijednosti kroz račun dobiti i gubitka. Preostali dio imovine koja se drži do dospijeća, čiji je udio u neto vrijednosti imovine UCITS fonda manji ili jednak ograničenju iz stavka 2. ovoga članka, društvo za upravljanje može nastaviti vrednovati sukladno stavku 1. ovoga članka. Od datuma nastanka djelomične reklasifikacije, tijekom naredne dvije poslovne godine niti jedan prenosivi vrijednosni papir i instrument tržišta novca ne smije se klasificirati kao imovina koja se drži do dospijeća.
(5) Repo ugovor o prodaji i ponovnoj kupnji i ostale slične tehnike i instrumenti iz članka 253. stavka 5. Zakona, na utvrđen dan u budućnosti, vrednuju se od datuma namire tako da se instrument koji je predmet transakcije u imovini UCITS fonda i dalje vrednuje u skladu s pravilima za tu vrstu instrumenta, dok se obveze za primljena novčana sredstva vrednuju po amortiziranom trošku primjenom metode efektivne kamatne stope.
(6) Repo ugovor o kupnji i ponovnoj prodaji i ostale slične tehnike i instrumenti iz 253. stavka 5. Zakona na utvrđen dan u budućnosti klasificiraju se kao zajmovi i potraživanja te vrednuju od datuma namire dnevnim obračunom kamata sukladnu stavku 1. ovoga članka.
Umanjenje vrijednosti imovine fonda
Članak 13.
(1) Sva imovina UCITS fonda, osim imovine klasificirane kao financijska imovina po fer vrijednosti u računu dobiti ili gubitka, podložna je izradi procjene o postojanju dokaza ili okolnosti vezanih uz umanjenje vrijednosti.
(2) Procjena iz stavka 1. ovoga članka mora se izrađivati svaki put kada postoji objektivni dokaz ili okolnosti koje upućuju na potrebu procjene vrijednosti imovine radi umanjenja, a najmanje na datum sastavljanja godišnjih i polugodišnjih izvještaja UCITS fonda.
(3) Procjenu iz stavka 1. ovoga članka društvo za upravljanje je dužno sastaviti u pisanom obliku, neovisno o rezultatu procjene za potrebom umanjenja imovine, te uz istu priložiti svu potrebnu dokumentaciju i dostupne podatke na temelju kojih je donesena.
(4) Ako je procjenom iz stavka 1. ovoga članka utvrđeno postojanje dokaza ili okolnosti koje upućuju na umanjenje vrijednosti imovine, društvo za upravljanje dužno je u pisanom obliku izraditi procjenu umanjenja vrijednosti imovine iz koje su vidljivi svi ulazni podaci koji su korišteni u izračunu kao i njihovi izvori.
(5) Procjenu o postojanju dokaza ili okolnosti vezanih uz umanjenje vrijednosti iz stavka 1. ovog članka i procjenu umanjenja vrijednosti imovine iz stavka 4. ovoga članka, društvo za upravljanje dužno je izraditi u skladu s MSFI i odredbama ovoga Pravilnika.
(6) Objektivni dokazi umanjenja vrijednosti uključuju sljedeće vidljive informacije:
a) značajne financijske teškoće izdavatelja ili dužnika, uključujući blokadu računa,
b) značajno pogoršanje financijskih pokazatelja iz odvojenih i/ili konsolidiranih financijskih izvještaja,
c) nepoštivanje ugovora, poput nepodmirenja obveza ili zakašnjenja plaćanja kamate ili glavnice po zajmovima i/ili izdanim vrijednosnim papirima, radi čega dolazi do prolongata plaćanja ili reizdanja vrijednosnih papira u svrhu podmirenja dospjelih obveza po nepodmirenim izdanjima,
d) pokretanje predstečajne nagodbe, otvaranje stečajnog ili likvidacijskog postupka, ili druge financijske reorganizacije i restrukturiranja,
e) nestanak aktivnog tržišta za vrijednosne papire zbog financijskih teškoća izdavatelja ili
f) produžen i kontinuiran pad cijene vrijednosnog papira ili pad cijene više od 40% mjereno u razdoblju od godinu dana u odnosu na datum vrednovanja.
(7) Društvo za upravljanje dužno je u internim aktima UCITS fonda propisati situacije koji predstavljaju značajne financijske teškoće izdavatelja ili dužnika iz stavka 6. točke a) ovoga članka te kriterije za financijske pokazatelje koji upućuju na značajno financijsko pogoršanje iz stavka 6. točke b) ovoga članka, a koje će uzimati u obzir kod provjere umanjenja vrijednosti imovine UCITS fonda iz stavka 1. ovoga članka.
(8) Društvo