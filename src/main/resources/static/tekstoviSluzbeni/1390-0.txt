73 01.07.2015 Pravilnik o kontroli energetskog certifikata zgrade i izvješća o redovitom pregledu sustava grijanja i sustava hlađenja ili klimatizacije u zgradi
MINISTARSTVO GRADITELJSTVA I PROSTORNOGA UREĐENJA
1391
Na temelju članka 47. Zakona o gradnji (»Narodne novine«, broj 153/2013) ministrica graditeljstva i prostornoga uređenja donosi
PRAVILNIK
O KONTROLI ENERGETSKOG CERTIFIKATA ZGRADE I IZVJEŠĆA O REDOVITOM PREGLEDU SUSTAVA GRIJANJA I SUSTAVA HLAĐENJA ILI KLIMATIZACIJE U ZGRADI
I. OPĆE ODREDBE
Članak 1.
(1) Ovim Pravilnikom propisuje se način i uvjeti provedbe neovisne kontrole energetskih certifikata i izvješća o redovitom pregledu sustava grijanja i sustava hlađenja ili klimatizacije u zgradi, postupak za podnošenje zahtjeva i davanje ovlaštenja osobama za kontrolu, postupanje ovlaštenih osoba, vođenje registra ovlaštenih osoba, provođenje kontrole, obveze investitora, vlasnika i korisnika zgrade kod provođenja kontrole, obveze ovlaštenih osoba za energetsko certificiranje i energetski pregled zgrade i redoviti pregled sustava grijanja i sustava hlađenja ili klimatizacije u zgradi kod provođenja kontrole, postupanje po negativnom izvješću o kontroli, nabava usluge kontrole i nadzor nad radom ovlaštenih osoba za kontrolu.
(2) Odredbe ovoga Pravilnika koje se odnose na poslove i postupke iz stavka 1. ovoga članka na odgovarajući se način primjenjuju na samostalne uporabne cjeline zgrade.
Svrha Pravilnika
Članak 2.
(1) Pravilnikom se uspostavlja sustav neovisne kontrole energetskog certifikata zgrada i izvješća o redovitom pregledu sustava grijanja i sustava hlađenja ili klimatizacije u zgradi.
(2) Ovim Pravilnikom u pravni poredak Republike Hrvatske prenosi se sljedeća direktiva:
– Direktiva 2010/31/EU Europskog parlamenta i Vijeća od 19. svibnja 2010. o energetskoj učinkovitosti zgrada (preinaka) (SL L 153, 18. 6. 2010.) u dijelu koji se odnosi na osiguranje neovisnih kvalificiranih i/ili ovlaštenih stručnjaka koji na neovisan način provode kontrolu izdanih energetskih certifikata i izvješća o redovitom pregledu sustava grijanja i sustava hlađenja ili klimatizacije u zgradi.
Pojmovi
Članak 3.
Pojedini pojmovi u smislu ovoga Pravilnika imaju sljedeće značenje:
1. samostalna uporabna cjelina zgrade je dio zgrade, kat, stan, poslovni prostor i slično unutar zgrade koji je predviđen ili preuređen za zasebno korištenje;
2. kontrola je postupak koji provodi ovlaštena pravna osoba u svrhu ocjene ispravnosti provedenih postupaka i rezultata energetskog pregleda i predloženih mjera za poboljšanje energetske učinkovitosti zgrade, ispravnosti izdanog energetskog certifikata i izvješća o redovitom pregledu sustava grijanja i sustava hlađenja ili klimatizacije u zgradi te predloženih mjera za poboljšanje energetskog svojstva zgrade;
3. ministar je čelnik središnjeg tijela državne uprave nadležnog za poslove graditeljstva;
4. Ministarstvo je središnje tijelo državne uprave nadležno za poslove graditeljstva;
5. ovlaštena pravna osoba je osoba koju je Ministarstvo ovlastilo za kontrolu;
6. Zakon je Zakon o gradnji (»Narodne novine«, broj 153/2013).
Prilozi Pravilniku
Članak 4.
Ovaj Pravilnik sadrži sljedeće priloge:
– Prilog 1 Obrazac zahtjeva za davanje ovlaštenja za kontrolu;
– Prilog 2 Obrazac izjave o zapošljavanju i imenovanju osobe
– Prilog 3 Tablica za popis izdanih energetskih certifikata zgrada i/ili izvješća o redovitim pregledima sustava grijanja i sustava hlađenja ili klimatizacije u zgradi;
– Prilog 4 Obrazac izvješća o kontroli energetskog certifikata zgrade;
– Prilog 5 Obrazac izvješća o kontroli izvješća o redovitom pregledu sustava grijanja i sustava hlađenja ili klimatizacije u zgradi;
– Prilog 6 Sadržaj Registra ovlaštenih pravnih osoba za kontrolu energetskih certifikata i/ili izvješća o redovitim pregledima sustava grijanja i sustava hlađenja ili klimatizacije u zgradi.
Vrste ovlaštenja
Članak 5.
Ovlaštenje se daje za:
– kontrolu izdanih energetskih certifikata zgrada i
– kontrolu izvješća o redovitom pregledu