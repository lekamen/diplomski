 toga članka smatraju osobito odluke o prijenosu poduzeća, dijela poduzeća, gospodarske djelatnosti ili dijela gospodarske djelatnosti, kao i ugovora o radu radnika na novog poslodavca te o utjecaju takvog prijenosa na radnike koji su prijenosom obuhvaćeni. Nadalje, stavkom 2. članka 150. istog Zakona, propisano je da u slučaju iz stavka 1. toga članka, poslodavac je radničkom vijeću na njegov zahtjev, prije konačnog očitovanja o namjeravanoj odluci poslodavca, dužan omogućiti održavanje sastanka radi dodatnih odgovora i obrazloženja na njihovo izneseno mišljenje.
Polazeći od naprijed navedenih mjerodavnih odredaba Zakona o službenicima i namještenicima u lokalnoj i područnoj (regionalnoj) samoupravi, Sud smatra da u postupku donošenja osporene Odluke kojom se ugovori o radu zaposlenika Vlastitog pogona Općine Marina prenose na trgovačko društvo Marinski komunalac d.o.o., sukladno članku 137. Zakona o radu (članak 3. Odluke), u smislu članka 3. stavak 3. Zakona o službenicima i namještenicima u lokalnoj i područnoj (regionalnoj) samoupravi, postoji obveza primjene članka 150. stavak 1. u vezi s člankom 153. stavak 3. Zakona o radu, odnosno obveza savjetovanja sa sindikalnim povjerenikom.
Prema podacima spisa, ne proizlazi da je postupak donošenja osporene odluke proveden sukladno odredbi članka 150. Zakona o radu, slijedom čega Sud nalazi da je osporena Odluka, neovisna o svom sadržaju, nezakonita.
Paušalne tvrdnje da je prethodno usmenim putem obavljeno savjetovanje sa sindikalnim povjerenikom, koji je ujedno i podnositelj zahtjeva za ocjenu zakonitosti općeg akta, nisu ničim dokumentirane iako je Sud više puta pozivao na očitovanje u tom smislu. Sudu je uz očitovanje od 8. prosinca 2015. dostavljen samo dokaz (potpisana dostavnica) da je Boris Božan, ovdje podnositelj zahtjeva, obaviješten o ukidanju Vlastitog pogona dana 30. travnja 2015., dakle, nakon donošenja osporene Odluke.
Također, pozivanje na presudu Vrhovnog suda Republike Hrvatske, posl.broj Revr-477/08 od 14. listopada 2008., nije odlučno, budući da je ovdje predmet ocjene zakonitosti opći akt, dok je predmetom revizije u navedenoj presudi bila usmena suglasnost sindikata na odluku o otkazu ugovora o radu sindikalnom povjereniku vezano za konkretan predmet, a što je Vrhovni sud Republike Hrvatske izrazio u svojoj presudi Revr-413/14 od 28. listopada 2014.
Slijedom iznijetog, Sud je temeljem odredbe članka 86. stavak 3. Zakona o upravnim sporovima ukinuo osporeni opći akt, koji sukladno odredbi članka 86. stavak 4. istog Zakona prestaje važiti danom objave ove presude u »Narodnim novinama«.
S obzirom na to da je Sud ukinuo osporavani opći akt, ne postoji osnova za donošenje odluke o obustavi njegova izvršenja.
Broj: Usoz-126/15-8
Zagreb, 26. veljače 2016.
Predsjednica vijeća Arma Vagner Popović, v. r.
