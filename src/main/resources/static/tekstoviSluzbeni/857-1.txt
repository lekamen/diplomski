 skupine, id est povratnike iz inozemstva, Predlagatelji smatraju da tijelo državne vlasti pravi razliku između hrvatskih državljana koji se školuju, ili su se školovali, u inozemstvu i onih koji su osnovno obrazovanje stekli u domovini, (...) tvrdeći da se na taj način promiču veze hrvatskih državljana iz stranih zemalja s domovinom, a na račun djece hrvatskih građana, gdje ti isti građani žive, rade i plaćaju porez u Republici Hrvatskoj, a iz tih istih poreza se financira besplatno školovanje. (...) Ako se netko i ne slaže s gore navedenim, zasigurno ne može reći da je pravedno i u duhu Ustava Republike Hrvatske da se prava i interesi hrvatskih državljana iz inozemstva štite nauštrb državljana iz domovine, posebice kada govorimo o jednakosti iz članka 3. Ustava i ravnopravnosti iz članka 14. Ustava. (...) Za zaključiti je da je pravo zajamčeno člankom 65. stavkom 1. Ustava neosnovano i neopravdano dano djetetu iz inozemstva nauštrb djeteta koje je osnovnu školu završilo u domovini, a koje je možda bolji i kvalitetniji učenik. Zakonodavac, svjesno ili nesvjesno, zanemaruje riječi ‘pod jednakim uvjetima’ i ‘sposobnostima’ iz članka 65. stavka 1. Ustava te neosnovano oduzima nečije pravo na srednjoškolsko obrazovanje, pod jednakim uvjetima za sve, protivno članku 3. Ustava.«
Dalje navode da je očitovanje Ministarstva Ustavnom sudu u predmetu broj: U-II-2168/2013 i dr., u dijelu koji je Ustavni sud naveo u odluci u tom predmetu, neosnovano. U tom smislu navode da se Ministarstvo »neosnovano poziva na ‘stvaranje istinske jednakosti’ jer ovdje nije riječ o sadržaju koji djeca iz iseljeništva nisu učila, već o njihovu općem uspjehu u usvajanju sadržaja koje jesu učila, ostvarenom na kraju školske godine« te da »ta djeca pravom na izravni upis u srednju školu ne dobijaju znanje koje bi ih stavilo u ‘jednaku startnu poziciju’ uslijed čega se takva teorija ministarstva ukazuje neosnovanom«. Smatraju da se »jednaka startna pozicija može stvoriti konvertiranjem ocjena u svrhu upisa na način da strana odlična ocjena bude istovrijedna hrvatskoj« te da bi se alternativno »trebali propisati posebni uvjeti i načini pristupa srednjoškolskom obrazovanju za djecu koja se vraćaju iz iseljeništva, kako to predlaže pravobraniteljica za djecu«. Također smatraju nedopustivim da »ma kako loš učenik ima pravo na izravni upis samo zato što se školovao u inozemstvu«. Ističu da je »ministar prekoračio svoje ovlasti utvrdivši osporavanom točkom Odluke novo pravo – pravo na izravni upis u srednju školu«.
Zbog svega navedenoga predlažu da Ustavni sud prihvati njihov prijedlog, pokrene postupak za ocjenu ustavnosti i zakonitosti osporene točke XX. Odluke/14 te ju ukine.
IV. OČITOVANJA MINISTARSTVA I PRAVOBRANITELJICE ZA DJECU
5. Ministarstvo se u očitovanju klasa: 034-07/13-01/00040, ur. broj: 533-28-14-0004 od 9. listopada 2014. poziva na članak 10. Ustava, koji glasi:
»Članak 10.
Republika Hrvatska štiti prava i interese svojih državljana koji žive ili borave u inozemstvu i promiče njihove veze s domovinom.
Dijelovima hrvatskog naroda u drugim državama jamči se osobita skrb i zaštita Republike Hrvatske.«
Ministarstvo se u tom pogledu poziva i na instrumente međunarodnog prava za zaštitu nacionalnih manjina te opširno na strateške dokumente Hrvatskog sabora i Vlade Republike Hrvatske o odnosima Republike Hrvatske s Hrvatima izvan Republike Hrvatske, ističući da je skrb za njih sastavni dio unutarnje i vanjske politike Republike Hrvatske.
Također se poziva na članak 7. Zakona o odnosima Republike Hrvatske s Hrvatima izvan Republike Hrvatske (»Narodne novine« broj 124/11. i 16/12.), koji glasi:
»Članak 7.
Republika Hrvatska zauzima se za očuvanje i jačanje položaja i identiteta Hrvata izvan Republike Hrvatske kroz učenje jezika, kulturu, obrazovanje, znanost, gospodarstvo, zdravstvo i socijalnu politiku i šport.
Republika Hrvatska poduzima mjere kojima potiče povratak hrvatskih iseljenika i useljavanje njihovih potomaka u Republiku Hrvatsku.
Hrvati izvan