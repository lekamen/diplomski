 pravima koji proizlaze iz ugovorenih kolektivnih ugovora nedvojbeno je predstavljala pravno valjano (»zakonito«) miješanje države u njihova imovinska prava.
41.1. U pogledu utvrđenja je li za takvo miješanje postojao legitimni cilj, Ustavni sud krenuo je od razloga koje je Vlada, pri podnošenju prijedloga za donošenje ZUIMP-a (v. točku 9. obrazloženja ove odluke), navela u »Ocjeni stanja, osnovnim pitanjima koja se uređuju predloženim zakonom, te posljedicama koje će donošenjem zakona proisteći« (u daljnjem tekstu: »Ocjena stanja«). Navedene razloge prihvatio je i Hrvatski sabor činom donošenja ZUIMP-a. Većinu tih razloga ponovilo je u svojem očitovanju i Ministarstvo rada.
Iz njih proizlazi da je zakonodavna mjera bila nužna u cilju smanjenja negativnog trenda nepovoljnih gospodarskih i financijskih kretanja s kojima se suočila Republika Hrvatska u razdoblju od 2011. godine do donošenja ZUIMP-a i Uredbe/ID-ZUIMP.
41.2. Nadalje, Vlada, kao predlagateljica ZUIMP-a, tvrdila je u »Ocjeni stanja« da na troškove rada, koji su u Republici Hrvatskoj osjetno viši od troškova rada zemalja članica Europske unije, neizravno utječu i mnogobrojna materijalna prava i dodaci zaposlenih u državnim i javnim službama i da je troškove nastale u vezi s njima bilo potrebno privremeno smanjiti, sve u cilju konsolidiranja i očuvanja fiskalne stabilnosti. Vlada je također istaknula kako se u području rada državnih i javnih službi primjenjuje niz kolektivnih ugovora, odnosno sporazuma i drugih ugovora, koji su zaključivani u vrijeme boljeg gospodarskog stanja, rasta plaća i drugih materijalnih prava, ali koje u vrijeme recesije i nužnih mjera štednje više nije moguće u potpunosti poštovati. Stoga je zbog održanja fiskalne stabilnosti troškova zaposlenih u državnim tijelima i javnim službama uočeni problem nedostataka sredstava za poštovanje ugovorenih materijalnih prava bilo moguće riješiti ili na način da se privremeno ograniče neka od tih ugovorenih prava ili da se smanjenjem broja zaposlenih smanje ukupni troškovi zaposlenih.
Vrlo slične, a u pojedinim dijelovima i identične razloge Vlada je iznijela i pri obrazlaganju Uredbe/ID-ZUIMP. Razliku u odnosu na obrazloženje ZUIMP-a čine brojčani pokazatelji koji su se promijenili unutar godine dana (to jest od dana donošenja ZUIMP-a do dana donošenja Uredbe). Unatoč tome, Vlada je u obrazloženju Uredbe/ID-ZUIMP doslovce ponovila stajalište iz obrazloženja ZUIMP-a da je »zbog održanja fiskalne stabilnosti troškova zaposlenih u državnim tijelima i javnim službama uočeni problem nedostataka sredstava za poštovanje ugovorenih materijalnih prava bilo moguće riješiti ili na način da se privremeno ograniče neka od tih ugovorenih prava ili da se smanjenjem broja zaposlenih smanje ukupni troškovi zaposlenih«.
41.3. Nesporno je da se Republika Hrvatska nalazi u gospodarskoj krizi i da se zadnjih nekoliko godina nosi s teretom iznalaženja načina smanjenja javnih troškova. Na ovom mjestu dovoljno je istaknuti Odluku Europskog vijeća o postojanju prekomjernog deficita u Hrvatskoj od 21. siječnja 2014. (Council Decision on the existence of an excessive deficit in Croatia: Interinstitutional File: 2013/0437 /NLE/ 1790813 LIMITE ECOFIN 1166 UEM 427, /http://ec.europa.eu/economy_finance/economic_governance/sgp/deficit/countries/croatia_en.htm/) koja jasno utvrđuje da deficit u Republici Hrvatskoj iznosi preko 60 % BDP-a. Donošenju te odluke prethodilo je niz preporuka Vijeća o nužnosti kontrole deficita u Republici Hrvatskoj (primjerice Council recommendation with a view to bringing an end to the situation of an excessive government deficit in Croatia – SWD /2013/ 523 final).
Navedena utvrđenja korespondiraju sa stajalištem Ministarstva rada koje je istaknulo da je »donošenje navedenoga Zakona predstavljalo (je) dio ukupnih mjera javne politike koje zajedno djeluju u smjeru njegova ostvarivanja, pa je niz mjera koje je Vlada Republike Hrvatske poduzela, uključujući i donošenje ovoga Zakona bilo usmjereno na