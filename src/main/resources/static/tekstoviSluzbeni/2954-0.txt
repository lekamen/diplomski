12 05.02.2016 Pravilnik o utvrđivanju liste povjerenika u postupku stečaja potrošača
MINISTARSTVO PRAVOSUĐA
303
Na temelju članka 32. stavka 6. Zakona o stečaju potrošača (»Narodne novine«, broj 100/15.) ministar pravosuđa donosi
PRAVILNIK
O UTVRĐIVANJU LISTA POVJERENIKA U POSTUPKU STEČAJA POTROŠAČA
Predmet Pravilnika
Članak 1.
Ovim Pravilnikom propisuju se podaci koji se upisuju na liste povjerenika i popis povjerenika te način vođenja i objave popisa povjerenika na mrežnoj stranici e-Oglasna ploča sudova.
Utvrđivanje i dopuna liste povjerenika
Članak 2.
(1) Listu povjerenika utvrđuje ministar nadležan za poslove pravosuđa.
(2) Lista povjerenika utvrđuje se za područje nadležnosti svakog općinskog suda.
(3) Osoba može biti upisana na listu povjerenika za područje nadležnosti jednog ili više općinskih sudova.
(4) Liste povjerenika mogu se dopunjavati.
(5) Liste povjerenika objavljuju se na mrežnoj stranici e-Oglasna ploča sudova.
Uvjeti za upis na listu povjerenika
Članak 3.
Na listu povjerenika može biti upisana fizička osoba:
1. koja ima poslovnu sposobnost
2. koja ima završeni diplomski sveučilišni studij, odnosno završeno visoko obrazovanje s najmanje 300 ECTS bodova
3. koja ima položen stručni ispit za povjerenika i
4. koja je dostojna za obavljanje poslova povjerenika.
Dostojnost
Članak 4.
(1) Na listu povjerenika neće se upisati osoba za koju se u postupku upisa utvrdi da ne ispunjava pretpostavke dostojnosti.
(2) Smatra se da nije dostojna za obavljanje poslova povjerenika osoba:
1. protiv koje je pokrenut kazneni postupak za kazneno djelo za koje se postupak pokreće po službenoj dužnosti
2. koja je osuđena za kazneno djelo za koje se postupak pokreće po službenoj dužnosti
3. koja je razriješena dužnosti povjerenika zbog neurednog obavljanja dužnosti u više od dva postupka stečaja potrošača u tijeku tri godine, dok ne prođu tri godine od dana brisanja i ponovno ne položi ispit za povjerenika ili
4. koja je prezadužena.
Postupak upisa
Članak 5.
(1) Zahtjev za upis na listu povjerenika, životopis i dokazi o ispunjavanju uvjeta za upis na liste povjerenika dostavljaju se ministarstvu nadležnom za poslove pravosuđa.
(2) Podnositelj zahtjeva dužan je u zahtjevu naznačiti podnosi li zahtjev za upis na listu povjerenika za jedan ili više općinskih sudova i naziv suda.
(3) Životopis podnositelja obavezno mora sadržavati podatke iz članka 8. stavka 1. ovog Pravilnika.
(4) Kao dokaz o ispunjavanju pretpostavki za dostojnost iz članka 4. stavka 2. točki 1. i 4. ovog Pravilnika podnositelj zahtjeva za upis na listu stečajnih upravitelja dužan je dostaviti uvjerenje da se protiv njega ne vodi kazneni postupak za kazneno djelo koje se pokreće po službenoj dužnosti koje ne može biti starije od osam dana te izjavu pod kaznenom i materijalnom odgovornošću da nije prezadužen na kojoj je potpis ovjeren kod javnog bilježnika.
(5) Pretpostavke za dostojnost iz članka 4. stavka 2. točki 2. i 3. ovog Pravilnika utvrđuju se po službenoj dužnosti.
Brisanje s liste povjerenika
Članak 6.
(1) Osoba koja se nalazi na listi povjerenika brisat će se s liste povjerenika:
− na osobni zahtjev
− po službenoj dužnosti:
1. ako je protiv nje pokrenut kazneni postupak ili ako je osuđena zbog kaznenoga djela za koje se postupak pokreće po službenoj dužnosti
2. ako je razriješena dužnosti povjerenika zbog neurednog obavljanja dužnosti u više od dva postupka stečaja potrošača u tijeku tri godine
3. ako svake dvije godine od dana upisa ne dostavi dokaz o provedenom stručnom usavršavanju nakon položenoga stručnog ispita
4. ako je prezadužena ili
5. smrću povjerenika.
(2) Brisanje iz stavka 1. podstavka 2. ovog članka odnosi se na liste svih općinskih sudova na koje je povjerenik bio upisan.
(3) Ministarstvo nadležno za poslove pravosuđa ovlašteno je po službenoj dužnosti utvrđivati ispunjenost pretpostavki iz članka 3. ovog Pravilnika.
Rješenja o upisu i brisanju s liste povjerenika
Članak 7.
(1) Rješenja o upisu i brisanju s liste povjerenika donosi ministar