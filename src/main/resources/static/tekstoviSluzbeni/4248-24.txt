 nedokazane, kao i razloge zbog kojih nije prihvatio pojedine dokazne prijedloge stranaka.«
2) Primjena načelnih stajališta na konkretan slučaj
104. U tim okvirima, Ustavni sud primjećuje da su dva prigovora podnositelja većim dijelom bila usmjerena na izostanak razloga u obrazloženjima osporenih presuda na kojima je prvostupanjski sud utemeljio svoju odluku o odbijanju dokaznih prijedloga obrane za saslušanjem svjedoka i pribavljanjem isprave (za koje je podnositelj smatrao da mogu utjecati na odluku suda), pri čemu je drugostupanjski sud to odbijanje potvrdio.
105. Treći podnositeljev prigovor više je bio usmjeren na »preocjenjivanje« dokaza koje je proveo prvostupanjski sud, to jest na pobijanje sudske ocjene da pregledom jednog sudskog spisa (Trgovačkog suda u Dubrovniku broj: St. 11/07) »nisu utvrđene činjenice bitne za donošenje odluke u ovom postupku«.
106. S obzirom na to da se kazneni postupak u ovom predmetu treba ponoviti zbog prethodno utvrđenih povreda, Ustavni sud ne smatra da bi trebao posebno razmatrati ove prigovore podnositelja.
107. Polazeći od razloga zbog kojih je podnositelj tražio ispitivanje dviju svjedokinja, čini se dostatnim napomenuti da je poslije donošenja drugostupanjske presude u ovom predmetu donesena presuda Općinskog radnog suda u Zagrebu br. Pr-593/06 od 20. prosinca 2013., pa u ponovljenom postupku predstoji ocjena relevantnosti te presude za ovaj kazneni predmet, što je u prvom redu zadaća prvostupanjskog suda.
C. NESPOMINJANJE ŽALBENIH NAVODA U DRUGOSTUPANJSKOJ PRESUDI
108. Ustavni sud prvo ponavlja da je drugostupanjski sud u svojoj presudi iznio sve podnositeljeve žalbene navode, osim onog koji je bio sadržan u dopuni žalbe od 9. svibnja 2013., a koji se odnosio na kazneno djelo opisano u točki I.1. izreke prvostupanjske presude (»Metkovka«).
109. S obzirom na to da se drugostupanjski sud u osporenoj presudi opredijelio za metodologiju iznošenja i opisivanja svakog pojedinog žalbenog navoda podnositelja, pa prepričavanje tih podnositeljevih navoda zauzima pune dvije (2) od ukupno pet i pol (5,5) stranica drugostupanjske presude, ne bi bio valjan zaključak da je navode podnositelja iz dopune žalbe od 9. svibnja 2013. drugostupanjski sud imao u vidu i ocijenio zajedno s razlozima podnesene žalbe, tim više što je u dopuni žalbe riječ o specificiranoj pogreški prvostupanjskog suda.
110. Naime, prvostupanjski sud pogrešno je utvrdio u presudi da je obveza po kreditu danog MPT »Metkovki« dospjela 10. lipnja 1998., to jest godinu dana prije nego je podnositelju 11. svibnja 1999. prestao radni odnos u Croatia banci (točno je da je obveza po kreditu danog MPT »Metkovki« dospjela 10. lipnja 1999.). Iz te pogrešno utvrđene činjenice prvostupanjski sud izveo je pogrešan zaključak da je podnositelj »bio direktor banke još 11 mjeseci, nakon što je istekao rok od 12 mjeseci (10. 6. 1998. god.), kad je MPT 'Metkovka' trebala vratiti cjelokupni iznos kredita, ali nema nikakvih dokaza da je za to vrijeme nešto poduzeo u smislu naplate navedenog duga, pa se obrana neosnovano poziva na neaktivnost nadležnih u banci nakon njegovog odlaska za naplatu dugova prema banci«.
111. Osim toga, prvostupanjski sud u osporenoj je presudi utvrdio da je dužnik (»Metkovka«) »prvi anuitet umjesto 10. 6. 1998. godine platio tek 1. 1. 2009. godine, da bi nakon 3. 3. 2009. godine i otplate ukupno 103.275,09 DEM prestao plaćati anuitete, ...«, što znači da je cijeli slijed događaja za koji tereti podnositelja pogrešno pomaknuo za 10 godina kasnije.
112. Prigovor podnositelja, iznesen u dopuni žalbe od 9. svibnja 2013., nedvojbeno je ozbiljan i uvjerljiv. S obzirom na to da prvostupanjskom sudu te pogrešno utvrđene činjenice služe za dokazivanje krivnje podnositelja (»nema nikakvih dokaza da je za to vrijeme nešto poduzeo u smislu naplate navedenog duga«), one predstavljaju važni aspekt razmatranog slučaja koji je na žalbenom stupnju ostao neispitan unatoč prigovorima podnositelja.
Sukladno tome, u ovom pitanju postoje naznake