 nikako ne može zaključiti da se okrivljenik izbjegavao odazvati pozivu za ispitivanje i na taj način opstruirao vođenje istrage, kako se to neosnovano tvrdi u rješenju o određivanju istražnog zatvora a koje razloge prihvaća i optužno vijeće u svojem rješenju. Naime, već više puta isticano, niti se na koji način ne može ubrojiti u krivnju okrivljenika činjenica da nadležna mađarska pravosudna tijela nisu udovoljila zamolnicama koje je uputilo Državno odvjetništvo RH jer o tome okrivljenik ni na koji način nije odlučivao niti na to imao utjecaj a niti u tome sudjelovao. Dakle, formalno pravno poziv nadležnih hrvatskih pravosudnih tijela do njega nikada nije došao te stoga okrivljenik ne može snositi posljedice takvog postupanja mađarskih pravosudnih tijela. Da je tome tako vidljivo je iz dopisa kojega je Ministarstvo uprave i pravosuđa Mađarske, Uprave za međunarodno kazneno pravo i zastupstvo suda u Strasbourgu dana 29. travnja 2014. godine uputilo dr. Peteru Zamecsniku, odvjetniku iz Budimpešte, vezano uz pitanje pravne pomoći u predmetu Zsolta Tamasa Hemadia (...).
Spomenute činjenice, dakle nedvojbeno dokazuju da podnositelj ustavne tužbe nije bio uredno pozvan u svojstvu okrivljenika pred pravosudna tijela Republike Hrvatske jer odredbe Zakona o kaznenom postupku kao i relevantne odredbe Zakona o pravosudnoj suradnji u kaznenim stvarima s državama članicama Europske unije, vrlo precizno i rigorozno određuju način pozivanja osumnjičenika odnosno okrivljenika pred nadležna pravosudna tijela i nikako se pod te zakonske odredbe ne mogu i ne smiju supsumirati 'pozivanja po čuvenju' na bilo koji način ili putem medija ili drugih osoba. Rješenjem kojim se odbija opoziv rješenja o određivanju istražnog zatvora sud prihvaća da je određivanje istražnog zatvora osobi koja niti u jednom trenutku nije formalno obaviještena o kaznenom postupku – zakonito i valjano postupanje a koji stav prihvaća i Vrhovni sud Republike Hrvatske.«
U odnosu na osporeno rješenje Vrhovnog suda podnositelj se prije svega protivi tumačenju Vrhovnog suda članka 126. ZKP-a, te smatra sljedeće:
»Iz Rješenja Vrhovnog suda Republike Hrvatske od 18. srpnja 2014. godine poslovni broj Kž-272/14 proizlazi da bi do primjene odredbe članka 126. ZKP/08 moglo doći samo u slučaju da se radi o nekoj novoj okolnosti koja je bila od odlučnog značaja. Suprotno tome, članak 126. ZKP/08 određuje da će sud opozvati odluku o istražnom zatvoru, ako nakon njezinog donošenja, a prije zatvaranja okrivljenika, utvrdi da ne postoje razlozi zbog kojih je istražni zatvor bio određen ili zakonski uvjeti za njegovo određivanje. Prema tome, zakon ne predviđa da obvezno nastupe nekakve nove okolnosti, kako bi to proizlazilo iz pravnog shvaćanja Vrhovnog suda Republike Hrvatske. Dovoljno je da sud utvrdi da ne postoje razlozi (ma koje vrste i pravne naravi) zbog kojih je istražni zatvor bio određen ili zakonski uvjeti za njegovo određivanje. S obzirom na to može se raditi i o okolnostima koje su postojale i u času donošenja odluke o istražnom zatvoru, a koje sud nije uzeo u obzir prilikom donošenja odluke o istražnom zatvoru. Isto tako, razlozi o kojima govori zakonska odredba mogli su postojati ili ne postojati kako u času donošenja odluke o istražnom zatvoru tako i u času opoziva te odluke.
Odredba članka 126. ZKP/08 nalaže sudu njegovu aktivnu ulogu u preispitivanju prethodno donesene odluke kojom je određen ili produljen istražni zatvor. Ta se aktivna uloga suda sastoji u tome da nakon donošenja spomenute odluke, a prije zatvaranja okrivljenika, nedvosmisleno utvrdi postoje li ili ne postoje razlozi zbog kojih je istražni zatvor bio određen ili zakonski uvjeti za njegovo određivanje. U tom smislu sud se mora upustiti u meritorno odlučivanje o spomenutim razlozima te nakon toga donijeti odluku o potvrđivanju ili opozivu istražnog zatvora. Vrhovni sud Republike Hrvatske svojim spomenutim rješenjem od 18. srpnja 2014. godine nije postupio na opisani način.«
Podnositelj je dao razloge kojima