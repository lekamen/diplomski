18 18.02.2015 Pravilnik o sustavnom gospodarenju energijom u javnom sektoru
MINISTARSTVO GRADITELJSTVA I PROSTORNOGA UREĐENJA
389
Na temelju članka 21. Zakona o energetskoj učinkovitosti (»Narodne novine« broj 127/2014), ministrica graditeljstva i prostornoga uređenja donosi
PRAVILNIK
O SUSTAVNOM GOSPODARENJU ENERGIJOM U JAVNOM SEKTORU
I. OPĆE ODREDBE
Predmet Pravilnika
Članak 1.
(1) Ovim Pravilnikom propisuje se obveza upravljanja potrošnjom energije i vode, analiza potrošnje, način izvještavanja o potrošnji energije i vode te metodologija sustavnog gospodarenja energijom u javnom sektoru.
(2) Sustav gospodarenja energijom je skup međusobno povezanih i djelujućih elemenata plana u kojem je određen cilj povećanja energetske učinkovitosti i strategija za njegovo ostvarivanje.
Cilj Pravilnika
Članak 2.
Cilj sustavnog gospodarenja energijom (u daljnjem tekstu: SGE) je:
– utvrditi potrošnju energenata i vode,
– utvrditi mjesto, način i količinu potrošnje u zgradama ili dijelovima zgrada javnog sektora te javne rasvjete,
– smanjiti potrošnju energije i vode te financijskih izdataka za energiju i vodu,
– smanjiti štetni utjecaj na okoliš kroz primjenu mjera energetske učinkovitosti.
Pojmovi
Članak 3.
(1) Pojedini pojmovi u smislu ovog Pravilnika imaju značenja utvrđena posebnim zakonom kojim se uređuje područje energetske učinkovitosti.
(2) U ovom Pravilniku koriste se i pojmovi koji u smislu ovoga Pravilnika imaju sljedeća značenja:
1. Agencija za pravni promet i posredovanje nekretninama (u daljnjem tekstu: APN) –provedbeno tijelo za sustavno gospodarenje energijom u javnom sektoru (SGE) te za administriranje, razvoj i korištenje Nacionalnog informacijskog sustava za gospodarenje energijom.
2. Distributer energije – energetski subjekt koji obavlja djelatnost distribucije energije i vode.
3. Energetski savjetnik/energetski suradnik – fizička osoba zadužena za unos, nadgledanje, analizu i izvještavanje u procesu SGE-a
4. Energetski troškovni centar (u daljnjem tekstu ETC) – funkcionalna cjelina za koju je moguće mjeriti pripadajuću potrošnju energije i/ili vode te parametre koji na dotičnu potrošnju utječu, a odnosi se na komplekse zgrada, zgrade, dijelove zgrada i javnu rasvjetu.
5. Imenovana osoba – osoba imenovana od odgovorne osobe za uspostavu i upravljanje sustavnim gospodarenjem energije.
6. Javna rasvjeta – rasvjeta za rasvjetljavanje javnih površina, javnih cesta koje prolaze kroz naselje i nerazvrstanih cesta.
7. Kontrolno brojilo – mjerni uređaj koji korisnik ETC-a postavlja na objekt s ciljem definiranja ETC-a ili boljeg uvida u energetska svojstva objekta.
8. Matični korisnik – subjekt javnog sektora koji je nadređeni korisnik unutar ISGE-a, odnosno unutar SGE-a, sukladno Metodologiji sustavnog gospodarenja energijom.
9. Metodologija sustavnog gospodarenja energijom (u daljnjem tekstu: Metodologija) – skup radnji i postupaka i raspored zaduženja koji osiguravaju ostvarivanje ciljeva sustavnog gospodarenja energijom.
10. Ministarstvo – ministarstvo nadležno za poslove graditeljstva
11. Mjerni uređaj – instrument koji služi za mjerenje fizikalnih veličina u svrhu utvrđivanja količine potrošene energije i vode.
12. Mjerno mjesto – fizičko mjesto na kojem se nalazi mjerni uređaj za potrošnju energije i vode i za koje se izdaju računi od strane distributera/opskrbljivača energijom i vodom.
13. Nacionalni informacijski sustav za gospodarenje energijom (u daljnjem tekstu: ISGE) – računalna aplikacija za praćenje i analizu potrošnje energije i vode javnog sektora koju administrira APN, a u koju se unose opći, konstrukcijski i energetski podaci te podaci o neposrednoj potrošnji energije i vode u javnom sektoru.
14. Opskrbljivač energijom – energetski subjekt koji obavlja djelatnost opskrbe energentima i vodom.
15. Sustav daljinskog mjerenja – automatizirani sustav koji se sastoji od jednog ili više uređaja za daljinsko mjerenje i koji prikupljene podatke s mjernih uređaja obrađuje i prosljeđuje u ISGE.
16. Sustav za praćenje,