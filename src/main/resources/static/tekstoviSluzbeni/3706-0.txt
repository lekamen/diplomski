40 30.04.2016 Pravilnik o godišnjim, tromjesečnim i drugim izvještajima obveznog mirovinskog fonda
HRVATSKA AGENCIJA ZA NADZOR FINANCIJSKIH USLUGA
1055
Na temelju odredbi članka 144. stavka 3., članka 145. i članka 146. stavka 2. Zakona o obveznim mirovinskim fondovima (»Narodne novine« broj 19/14 i 93/15) i članka 19. stavka 6. Zakona o računovodstvu (»Narodne novine«, broj 78/15 i 134/15) Hrvatska agencija za nadzor financijskih usluga uz prethodnu suglasnost ministra financija (klasa: 401-01/16-01/19, urbroj: 513-06-03-16-4 od 21. travnja 2016.) i Odbora za standarde financijskog izvještavanja (Odluka od 31. ožujka 2016.) u djelu koji se odnosi na propisanu strukturu i sadržaj godišnjih financijskih izvještaja, na sjednici Upravnog vijeća održanoj 21. travnja 2016. godine donosi
PRAVILNIK
O GODIŠNJIM, TROMJESEČNIM I DRUGIM IZVJEŠTAJIMA OBVEZNOG MIROVINSKOG FONDA
UVODNE ODREDBE
Članak 1.
Ovaj Pravilnik uređuje vođenje računovodstva, sadržaj, strukturu, objavu, način i rokove izrade i dostave godišnjih izvještaja i tromjesečnih izvještaja za izvještajna razdoblja tijekom poslovne godine kojima mirovinska društva izvještavaju Agenciju i druge vanjske korisnike o financijskom položaju, uspješnosti poslovanja i novčanim tokovima obveznog mirovinskog fonda (dalje: mirovinski fond), kontni plan mirovinskog fonda te druge izvještaje koje mirovinsko društvo sastavlja za potrebe Agencije.
VOĐENJE POSLOVNIH KNJIGA I PRIPREMA GODIŠNJIH I TROMJESEČNIH IZVJEŠTAJA
Članak 2.
(1) Mirovinsko društvo dužno je za mirovinski fond kojim upravlja voditi poslovne knjige, sastavljati knjigovodstvene isprave, vrednovati imovinu i obveze te sastavljati godišnje i tromjesečne izvještaje sukladno Zakonu o obveznim mirovinskim fondovima (»Narodne novine«, br. 19/2014 i 93/2015; dalje: Zakon), propisima koji uređuju računovodstvo i Međunarodnim standardima financijskog izvještavanja.
(2) Mirovinsko društvo dužno je poslovne događaje evidentirati u poslovnim knjigama mirovinskog fonda koristeći konta najmanje u opsegu koji je jednak kontnom planu propisanom u Prilogu 1. ovog Pravilnika.
SADRŽAJ I OBLIK GODIŠNJIH I TROMJESEČNIH IZVJEŠTAJA
Članak 3.
(1) Godišnje i tromjesečne izvještaje mirovinskog fonda čine:
– Izvještaj o financijskom položaju,
– Izvještaj o sveobuhvatnoj dobiti,
– Izvještaj o novčanim tokovima,
– Izvještaj o promjenama u neto imovini mirovinskog fonda,
– Izvještaj o posebnim pokazateljima mirovinskog fonda,
– Izvještaj o vrednovanju imovine i obveza mirovinskog fonda,
– Bilješke uz financijske izvještaje.
(2) Mirovinsko društvo dužno je za mirovinski fond kojim upravlja sastaviti godišnje izvještaje za razdoblje poslovne godine sa stanjem na dan 31. prosinca i tromjesečne izvještaje za razdoblja tijekom poslovne godine sa stanjem na dan 31. ožujka, 30. lipnja i 30. rujna tekuće godine.
(3) Mirovinsko društvo dužno je za mirovinski fond kojim upravlja sastaviti tromjesečne izvještaje za razdoblja tijekom poslovne godine i godišnje izvještaje sukladno strukturi i sadržaju koji su definirani tehničkom uputom.
(4) Godišnji izvještaji iz stavka 1. ovoga članka moraju biti revidirani od strane vanjskog neovisnog ovlaštenog revizora, a sastavljeni sukladno strukturi i sadržaju koji su definirani obrascima Godišnji i tromjesečni izvještaji mirovinskog fonda iz Priloga 2. ovog Pravilnika.
(5) Bilješke uz izvještaje iz stavka 1. alineja 7. ovog članka za razdoblja tijekom poslovne godine trebaju obuhvaćati samo značajne poslovne događaje i promjene računovodstvenih politika u odnosu na zadnje objavljene godišnje izvještaje.
(6) Mirovinsko društvo prilikom sastavljanja Izvještaja o novčanim tokovima iz stavka 1. alineja 3. ovoga članka za mirovinski fond kojim upravlja može koristiti ili direktnu ili indirektnu metodu.
(7) Pored izvještaja iz stavka 1. ovoga članka Agencija može od mirovinskog društava zatražiti dodatne podatke, informacije i objašnjenja pojedinih stavki u financijskim izvještajima mirovinskog fonda.
DRUGI IZVJEŠTAJI MIROVINSKOG