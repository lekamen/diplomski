56 22.05.2015 Zakon o zaštiti novčarskih institucija
HRVATSKI SABOR
1092
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O ZAŠTITI NOVČARSKIH INSTITUCIJA
Proglašavam Zakon o zaštiti novčarskih institucija, koji je Hrvatski sabor donio na sjednici 8. svibnja 2015. godine.
Klasa: 011-01/15-01/38
Urbroj: 71-05-03/1-15-2
Zagreb, 13. svibnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O ZAŠTITI NOVČARSKIH INSTITUCIJA
I. UVODNE ODREDBE
Članak 1.
(1) Svrha ovoga Zakona je smanjenje rizika i povećanje zaštite osoba u novčarskim institucijama, što se postiže njihovom neposrednom zaštitom ili posredno, zaštitom njihove imovine.
(2) Odredbe ovoga Zakona ne primjenjuju se na prostore novčarskih institucija koji su dio štićenih objekata Ministarstva unutarnjih poslova (u daljnjem tekstu: Ministarstvo), Ministarstva obrane, Ministarstva pravosuđa i drugih tijela državne uprave, a koji se štite policijskim, vojnim ili snagama pravosudne policije uz primjenu tehničke zaštite.
II. OSNOVNE ODREDBE
Članak 2.
Ovim Zakonom propisuju se:
1. mjere zaštite osoba i imovine u poslovnicama novčarskih institucija
2. mjere zaštite osoba i imovine pri korištenju uređaja za uplatu, isplatu i pohranu gotovog novca i vrijednosti
3. mjere zaštite osoba i imovine prilikom distribucije gotovog novca i vrijednosti
4. mjere zaštite tajnosti osobnih i drugih podataka u novčarskim institucijama
5. nadzor nad provedbom Zakona.
Članak 3.
Pojedini pojmovi u ovom Zakonu imaju sljedeće značenje:
1. bankomat – elektromehanički uređaj na kojem ovlašteni korisnici pomoću strojno čitljive platne kartice podižu gotov novac, obavljaju uplatu gotovog novca ili pristupaju drugim uslugama. Od bankomata se razlikuje elektronički terminal za isplatu dobitaka i razmjenu novca koji se koristi u poslovnicama za igre na sreću
2. blagajnički maksimum – iznos gotovog novca akumuliran na uplatno-isplatnom mjestu iznad kojega se novac pohranjuje u kasi, sefu, trezoru ili centralnom trezoru novčarske institucije. Blagajnički maksimum propisuje se internim aktom novčarske institucije
3. centralni trezor – organizacijska jedinica koja u smislu prostorno-tehničkih i građevinskih zahtjeva mora zadovoljavati iste uvjete kao trezor, uz primjenu integralne zaštite unutar njegova perimetra
4. diskretna blagajna – odvojena prostorija u poslovnici u koju se ulazi putem kontrole pristupa i u kojoj se sa strankama pojedinačno obavlja uplatno-isplatna transakcija gotovim novcem
5. distribucija novca i vrijednosti – skup radnji koji uključuje poslove pripreme gotovog novca i vrijednosti za prijevoz ili prijenos, njihov utovar u sredstvo prijenosa/prijevoza, transport do odredišta te istovar i pohrana u zaštićeni prostor objekta krajnjeg odredišta. Prijevoz noću je prijevoz u vremenu od 22 do 6 sati
6. dnevno/noćni trezor (DNT) – oblik samposlužne opreme koji je korisnicima na raspolaganju 24 sata, a namijenjen je polaganju i čuvanju gotovog novca i vrijednosti prije svega izvan radnog vremena poslovnice
7. gotov novac – domaće i strane novčanice te domaći i strani kovani novac
8. gotovinski centar – specijalizirana organizacijska jedinica za prihvat, pohranu i distribuciju većih količina gotovog novca ili vrijednosti
9. imovina – gotov novac i vrijednosti te ostala vrijedna imovina koja se nalazi u poslovnicama novčarskih institucija (tehnička, informatička, telekomunikacijska, uredska oprema i drugo), kao i svi podaci u papirnatom ili elektroničkom obliku koji predstavljaju osobnu ili poslovnu tajnu, a čijim otuđenjem ili izlaganjem javnosti ili konkurenciji može nastupiti šteta za djelatnika, objekt ili korisnika u cjelini
10. kasa – metalna kutija ili ormar s mehaničkim bravama za privremenu pohranu manjih iznosa novca i drugih vrijednosti, normativno neklasificiran
11. ladica – dio uredskog namještaja ili blagajne odnosno samostalni objekt pričvršćen za dio uredskog namještaja koji se u pravilu nalazi u/na stolu, ladičnjacima,