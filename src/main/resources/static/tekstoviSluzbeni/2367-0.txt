124 13.11.2015 Pravilnik o izmjenama i dopunama Pravilnika o minimalnim uvjetima u pogledu prostora radnika i medicinsko-tehničke opreme za obavljanje zdravstvene djelatnosti
MINISTARSTVO ZDRAVLJA
2368
Na temelju članka 50. stavka 4. i članka 148. stavka 5. Zakona o zdravstvenoj zaštiti (»Narodne novine«, broj 150/08, 71/10, 139/10, 22/11, 84/11, 12/12, 35/12, 70/12, 82/13, 22/14 i 154/14) te na temelju članka 11. stavka 4. i članka 12. stavka 4. Zakona o ljekarništvu (»Narodne novine«, broj 121/03, 35/08 i 117/08) uz prethodno pribavljeno mišljenje nadležnih komora te na prijedlog Hrvatske ljekarničke komore ministar zdravlja donosi
PRAVILNIK
O IZMJENAMA I DOPUNAMA PRAVILNIKA O MINIMALNIM UVJETIMA U POGLEDU PROSTORA, RADNIKA I MEDICINSKO-TEHNIČKE OPREME ZA OBAVLJANJE ZDRAVSTVENE DJELATNOSTI
Članak 1.
U Pravilniku o minimalnim uvjetima u pogledu prostora, radnika i medicinsko-tehničke opreme za obavljanje zdravstvene djelatnosti (»Narodne novine«, broj 61/11 i 128/12) iza članka 2. dodaju se članci 2.a i 2.b koji glase:
»Članak 2.a
Trgovačko društvo za obavljanje zdravstvene djelatnosti ne mora imati zdravstvene radnike u stalnom radnom odnosu.
Članak 2.b
Zdravstveni radnici koji obavljaju zdravstvenu djelatnost u privatnoj praksi, a zdravstvene usluge u turizmu pružaju u radnom vremenu dužem od 8 sati tjedno, za obavljanje zdravstvenih usluga u turizmu obvezni su imati zaposlenog još jednog dodatnog doktora iste struke te o pruženim zdravstvenim uslugama u turizmu voditi posebnu evidenciju.
Izvješće o pruženim zdravstvenim uslugama u turizmu iz stavka 1. ovoga članka dostavlja se Hrvatskom zavodu za javno zdravstvo jednom godišnje u roku određenom posebnim propisom o evidencijama u oblasti zdravstva.«.
Članak 2.
U članku 10. iza stavka 3. dodaje se stavak 4. koji glasi:
»Oprema pod tlakom mora odgovarati propisima koji uređuju postupke za stavljanje opreme pod tlakom u uporabu te postupke i rokove pregleda i ispitivanja opreme pod tlakom u radu.«.
Članak 3.
Članak 15. mijenja se i glasi:
»Ordinacija dentalne medicine mora imati sljedeće prostorije:
– prostoriju za pregled i obradu bolesnika od najmanje 12 m²,
– čekaonicu od najmanje 9 m²,
– sanitarni čvor za radnike,
– sanitarni čvor za bolesnike.
Prostorija za pregled i obradu bolesnika površine 12 m² može imati samo jedan fiziološki stolac s pripadajućom opremom. Za svaki sljedeći fiziološki stolac potrebno je osigurati dodatnih 8 m².
Ako se uz ordinaciju dentalne medicine koristi i dentalni laboratorij, isti mora ispunjavati uvjete iz članka 23. ovoga Pravilnika.
Ako se u okviru ordinacije dentalne medicine koriste dijagnostički uređaji za RTG dijagnostiku, ordinacija mora imati zasebnu prostoriju izoliranu olovnom oblogom od propuštanja zračenja za uređaj od najmanje 2 m².
Od medicinsko-tehničke opreme ordinacija dentalne medicine iz stavka 4. ovoga članka mora imati najmanje jedan od dijagnostičkih uređaja:
– ortopantomograf, ili
– uređaj za 3D dijagnostiku, ili
– CBCT uređaj za dentalnu dijagnostiku,
te zaštitnu pregaču za gornji dio tijela.
Iznimno od stavka 4. ovoga članka, ako se u okviru ordinacije dentalne medicine koristi samo dijagnostički uređaj za ciljane snimke, ordinacija ne mora imati zasebnu prostoriju, već samo uređaj za ciljane snimke i zaštitnu pregaču za gornji dio tijela.
Ordinacija dentalne medicine mora imati sljedeću medicinsko-tehničku opremu:
– računalo s pisačem, fiziološki stolac, opremu (brzookretajnu bušilicu – turbinu, mikromotor ili zračni motor) s taložnim separatorom amalgama, sustavom odstranjenja sline (sisaljka), radno svjetlo, pokretnu stolicu za terapeuta, pokretni stolić za instrumente, autoklav/suhi sterilizator, ultrazvučni aparat za čišćenje zubnog kamenca, držače ogledala, sonde, pincetu zavinutu, ekskavator, Heidemanov instrument (5/6), nabijače i nosače amalgama, instrumente za modelaciju ispuna, parodontološke sonde graduirane, lopaticu (špatula) za miješanje cementa metalnu; lopaticu (špatula) za miješanje plastičnu, staklenu