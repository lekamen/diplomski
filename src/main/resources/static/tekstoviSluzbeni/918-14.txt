Kodeksu dobre prakse o referendumima (v. točku 30. obrazloženja ove odluke) i posebna pravila o materijalnopravnoj valjanosti referendumskih pitanja:
»III. Posebna pravila
1. Vladavina prava
Korištenje referendumom mora biti u skladu s pravnim sustavom kao cjelinom ... Napose, referendumi se ne mogu održati ako ih Ustav ili zakon koji je u skladu s Ustavom ne predviđaju, primjerice kad je tekst, upućen na referendum, stvar isključive nadležnosti parlamenta.
(...)
3. Supstancijalna valjanost tekstova upućenih na referendum
Tekstovi upućeni na referendum moraju biti u skladu sa (must comply with) svim višim zakonima (načelo hijerarhije normi).
Oni ne smiju biti suprotni međunarodnom pravu ili statutarnim načelima Vijeća Europe (demokracija, ljudska prava i vladavina prava).
Tekstovi koji su suprotni zahtjevima spomenutim pod ... III.3 ne smiju se staviti na narodno izglasavanje (popular vote).«
a) Obrazloženje zahtjeva Organizacijskog odbora za raspisivanje referenduma o prijedlogu ZDIZoC-a
35. Organizacijski odbor je u zahtjevu za raspisivanje referenduma prvo iznio svoja stajališta o koncesijama za javne usluge kao »instrumenta za upravljanje autocestama":
»6. Predlagatelj smatra da koncesije za javne usluge nisu primjeren instrument za upravljanje autocestama te stoga predlaže da se predmetno pitanje uredi izmjenom trenutno važećeg Zakona o cestama. Predloženo zakonsko rješenje uspostavilo bi iznimku od općeg režima koncesija i sektorskim zakonom – Zakonom o cestama – uspostavilo poseban koncesijski režim za javne ceste. Konkretno, zabranjuje se izdavanje koncesija za javne usluge na javnim cestama, dok se instituti koncesija za javne usluge i koncesija za gospodarsko iskorištavanje općeg dobra u predloženom zakonskom rješenju ostavljaju nepromijenjenim. Naime, predlagatelj smatra da je zbog prirode dobra u pitanju – javnih cesta – te zbog širih društvenih koristi kojima služe, potrebno predvidjeti poseban koncesijski režim koji bi osigurao mogućnost dugoročne i istinske kontrole nad cestovnom infrastrukturom.
6.1. Koncesijom za javne usluge na javnim cestama daje se investitoru mogućnost upravljanja i održavanja javnih cesta uz naplatu s ciljem stjecanja profita. S obzirom na prirodu dobra i velike troškove povezane s tom vrstom transakcija koncesije za javne usluge upravljanja cestama izdaju se na dugi vremenski period (uobičajeno između 30 i 50 godina). Najčešće se kao glavni razlog, općenito za privatnu inicijativu u upravljanju javnim resursima, navode koristi koje proizlaze iz tržišnog natjecanja. Međutim, u slučaju javnih cesta, a naročito autocesta, radi se o tzv. prirodnim monopolima. To znači da su ulazni tj. fiksni troškovi za realizaciju infrastrukture koja predstavlja prirodni monopol (ovdje cestovna infrastruktura) visoki do te mjere da nije ekonomski opravdano razvijati konkurentnu infrastrukturu koja bi omogućila tržišno natjecanje. Dakle, s obzirom na nedostatak konkurencije u upravljanju javnim cestama uslijed činjenice da se radi o prirodnom monopolu izostaje glavni argument za prepuštanje privatne inicijative za upravljanje ovim dobrom. Koncesijom za javne usluge na javnim cestama dolazi samo do prijenosa odgovornosti za upravljanje javnim cestama sa države na privatnog investitora, ali ne i do uspostavljanja tržišnog natjecanja među privatnim investitorima. Predlagatelji smatraju da je dužnost države da javnim dobrima upravlja pažnjom dobrog gospodara te nije moguće odricanje od te dužnosti prijenosom odgovornosti na koncesionara.
6.2. U odnosu na dugoročnost aranžmana koja je uobičajeno povezana uz koncesioniranje javnih cesta postavlja se pitanje objektivne mogućnosti da se predvide sve bitne okolnosti važne za uređenje odnosa između kocedenta i koncesionara. Pitanje je koji to financijski model, ma koliko bio sofisticiran, može predvidjeti gustoću prometa, visinu cestarina, preferencije vozača, devizni tečaj, kamatne stope, prosječnu stopu inflacije, drugim riječima, sve bitne elemente koji će biti