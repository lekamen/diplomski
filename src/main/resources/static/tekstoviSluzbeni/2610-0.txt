140 30.12.2015 Pravilnik o sadržaju, obliku i načinu dostave transportnog dokumenta
MINISTARSTVO POLJOPRIVREDE
2611
Na temelju članka 45. stavka 6. Zakona o morskom ribarstvu (»Narodne novine«, br. 81/13, 14/14 i 152/14), ministar poljoprivrede donosi
PRAVILNIK
O SADRŽAJU, OBLIKU I NAČINU DOSTAVE TRANSPORTNOG DOKUMENTA
Područje primjene
Članak 1.
(1) Ovim Pravilnikom propisuje se sadržaj, oblik i način dostave transportnog dokumenta za proizvode ribarstva iz gospodarskog ribolova na moru (u daljnjem tekstu: transportni dokument).
(2) Ovaj Pravilnik se ne primjenjuje na žive školjkaše, žive bodljikaše, žive plaštenjake i žive morske puževe.
Pojmovnik
Članak 2.
Za potrebe ovoga Pravilnika, osim pojmova određenih Zakonom o morskom ribarstvu (»Narodne novine«, br. 81/13, 14/14 i 152/14), primjenjuju se i sljedeći pojmovi:
– prijevoznik – pravna ili fizička osoba koja obavlja prijevoz proizvoda ribarstva, upisana u registru prijevoznika koji vodi Ministarstvo;
– odredišni objekt – odobreni ili registrirani objekt, u skladu s posebnim propisima o hrani i nusproizvodima;
– serija ili LOT – proizvodi ribarstva porijeklom iz istog iskrcaja s plovila i vezani uz jedan očevidnik ili izvješće o ulovu, koji se prevoze do prvog odredišnog objekta;
– broj LOT-a – jedinstveni broj serije pojedine vrste morskog organizma određene prezentacije.
Članak 3.
(1) Proizvodi ribarstva tijekom prijevoza od iskrcajnog mjesta do odredišnog objekta mora pratiti transportni dokument koji se nalazi u Prilogu I. i njegov je sastavni dio.
(2) Iznimno od stavka 1. ovoga članka, transportni dokument nije potrebno ispunjavati za prijevoze s iskrcajnog mjesta do odredišta u kojima se ne koriste cestovna vozila te za prijevoze unutar lučkog područja.
(3) Za prijevoze iz stavka 2. ovoga članka transportni dokument zamjenjuje se kopijom izvješća o ulovu ili kopijom papirnatog očevidnika o gospodarskom ribolovu na moru, odnosno u slučaju elektronskog očevidnika ispunjenim podacima o ulovu.
(4) Transportni dokument popunjava se nakon preuzimanja proizvoda ribarstva na iskrcajnom mjestu, a prije početka prijevoza.
(5) Prijevoznik je odgovoran za točnost i istinitost podataka unesenih u transportni dokument.
Članak 4.
(1) Prije ispunjavanja transportnog dokumenta prijevoznik se mora registrirati na Portalu gospodarskog ribarstva (u daljnjem tekstu: portal).
(2) Obvezni podaci koje prijevoznik mora ispuniti da bi se registrirao na portalu su ime i prezime odgovorne osobe, OIB odgovorne osobe, OIB tvrtke ili obrta, adresa elektroničke pošte, adresa tvrtke ili obrta i registracijske oznake prijevoznih sredstava s kojima obavlja prijevoz.
(3) Sve promjene podataka navedenih u stavku 2. ovoga članka prijevoznik je dužan prijaviti Ministarstvu u roku od 30 dana od izvršene promjene.
(4) Postupak registracije prijevoznika opisan je u uputama na portalu.
Članak 5.
(1) Odgovorne osobe odredišnih objekata s ciljem uvida u transportne dokumente namijenjene njihovim objektima moraju se registrirati na portalu.
(2) Nakon primitka proizvoda ribarstva u objekt, odgovorna osoba odredišnog objekta dužna je potvrditi primitak na portalu.
Članak 6.
(1) Transportni dokument ispunjava se i važeći je u elektronskom obliku.
(2) Iznimno od stavka 1. ovoga članka, transportni dokument prijevoznik može ispisati i u papirnatom obliku nakon upisa obveznih podataka na portalu te ga zatim ispuniti.
(3) Obvezni podaci iz stavka 2. ovoga članka potrebni da se ispiše papirnati obrazac su:
– CFR-broj plovila;
– datum iskrcaja; i
– broj očevidnika o gospodarskom ribolovu na moru ili izvješća o ulovu.
(4) Proizvode ribarstva koji se prevoze izvan granice Republike Hrvatske mora pratiti i ispisani papirnati obrazac transportnog dokumenta.
(5) Tijekom prijevoza, sve stavke iz transportnog dokumenta moraju biti ispunjene i odgovarati stanju u prijevoznom sredstvu.
(6) Ako je došlo do izmjena tijekom prijevoza, podaci u transportnom dokumentu mogu se mijenjati na portalu.
(7) Transportni dokument u