51 12.05.2015 Zakon o Hrvatskoj agronomskoj komori
HRVATSKI SABOR
995
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O HRVATSKOJ AGRONOMSKOJ KOMORI
Proglašavam Zakon o Hrvatskoj agronomskoj komori, koji je Hrvatski sabor donio na sjednici 24. travnja 2015. godine.
Klasa: 011-01/15-01/37
Urbroj: 71-05-03/1-15-2
Zagreb, 28. travnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O HRVATSKOJ AGRONOMSKOJ KOMORI
I. OPĆE ODREDBE
Članak 1.
(1) Ovim Zakonom osniva se Hrvatska agronomska komora (u daljnjem tekstu: Komora) te se uređuje njezin temeljni ustroj, djelokrug, javne ovlasti, članstvo i financiranje.
(2) U Komoru se radi zastupanja i usklađivanja zajedničkih interesa, zaštite javnog interesa i zaštite interesa trećih osoba dobrovoljno udružuju agronomi koji obavljaju stručne i savjetodavne poslove, a za obavljanje kojih im se izdaje strukovno ovlaštenje (u daljnjem tekstu: ovlašteni agronomi).
(3) Za ovlaštene agronome članstvo je obvezno kao i pridržavanje prava i obveza koji se ostvaruju temeljem članstva.
(4) Stručni i savjetodavni poslovi iz područja poljoprivrede iz stavka 2. ovoga članka jesu projektiranje, izrada, procjena, izvođenje i praćenje radova iz područja poljoprivredne proizvodnje, savjetovanje o uzgoju, uređivanju, korištenju poljoprivrednih resursa, izgradnji objekata, odabiru opreme, uređaja, procesa i sustava, stručno osposobljavanje za radove u poljoprivredi, ispitivanje kvalitete proizvoda, izrada i revizija stručnih studija i planova, izrada i kontrola projekata i stručne dokumentacije.
Članak 2.
»Agronom« u smislu ovoga Zakona je osoba koja ima obrazovnu kvalifikaciju u znanstvenom području biotehničkih znanosti, polje poljoprivreda (agronomija) stečenu u Republici Hrvatskoj, u drugoj državi članici ili u trećoj zemlji, ako joj je sukladno posebnim propisima o priznavanju inozemne obrazovne kvalifikacije agronoma, priznata inozemna obrazovna kvalifikacija.
Članak 3.
Komora je samostalna i neovisna strukovna organizacija koja obavlja povjerene joj javne ovlasti, čuva ugled, čast i prava svojih članova, skrbi se za to da ovlašteni agronomi obavljaju svoje poslove savjesno i u skladu sa zakonom te promiče, zastupa i usklađuje njihove interese pred državnim i drugim tijelima u zemlji i inozemstvu.
Članak 4.
(1) Komora ima svojstvo pravne osobe.
(2) Sjedište Komore je u Zagrebu.
(3) Komora ima svoj znak, pečat i žigove.
(4) Izgled i način korištenja znaka, pečata i žigova propisat će se Statutom Komore (u daljnjem tekstu: Statut).
II. ZADACI
Članak 5.
(1) Komora obavlja ove poslove kao javne ovlasti:
1. vodi Popis ovlaštenih agronoma
2. daje, obnavlja i oduzima ovlaštenja agronomima za obavljanje poslova privatne savjetodavne agronomske službe
3. daje suglasnost za osnivanje ureda ovlaštenih agronoma
4. utvrđuje visinu upisnine i članarine za Komoru
5. utvrđuje profesionalne obveze članova i njihovo obavljanje u skladu s kodeksom agronomske etike i dobre agronomske prakse
6. provodi stručne ispite za ovlaštene agronome sukladno Pravilniku o izdavanju, obnavljanju i oduzimanju ovlaštenja za agronome za obavljanje poslova privatne savjetodavne agronomske službe te o uvjetima, sadržaju i načinu polaganja stručnih ispita koji donosi ministar nadležan za poslove poljoprivrede (u daljnjem tekstu: ministar)
7. kao nadležno tijelo za reguliranje profesije agronoma, provodi postupak provjere usklađenosti inozemne obrazovne kvalifikacije agronoma s odgovarajućom obrazovnom kvalifikacijom koja se stječe u Republici Hrvatskoj i postupak priznavanja inozemne stručne kvalifikacije, sukladno posebnom propisu koji donosi Komora.
8. druge poslove koji su ovim i posebnim zakonima utvrđeni kao javne ovlasti Komore.
(2) Akti koje Komora izdaje u obavljanju javnih ovlasti javne su isprave.
Članak 6.
Osim poslova iz članka 5. ovoga Zakona Komora obavlja i sljedeće:
1. promiče razvoj struke i skrbi se o stručnom usavršavanju članova
2. potiče donošenje propisa