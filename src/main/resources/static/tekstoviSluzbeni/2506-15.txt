 osobi prije prvostupanjske odnosno prije pravomoćne kaznene presude.
58. Unatoč tome, za potrebe ovog ustavnosudskog postupka Ustavni sud dužan je razloge kojima nadležni sud opravdava produljenje istražnog zatvora podnositelju u predmetu FIMI-MEDIA razmotriti u svjetlu opisane sudske prakse koja strogo razdvaja paralelne kaznene postupke kad je riječ o istražnom zatvoru.
Riječ je o dvama razlozima kojima nadležni sud u osporenom rješenju opravdava produljenje istražnog zatvora: – onom da je protiv optuženika u tijeku još nekoliko kaznenih postupaka zbog istovrsnih kaznenih djela s visoko zaprijećenim kaznama zatvora, i – onom da je podnositelj u prosincu 2010. pobjegao iz zemlje (v. točku 49. obrazloženja ove odluke).
59. Prvo, kazneni sudovi trajanje istražnog zatvora strogo razdvajaju i »sjeckaju« po pojedinim (paralelnim i istodobno vođenim) postupcima, s posljedicom da bi oduzimanje slobode zbog određivanja istražnog zatvora za osobu protiv koje se ti postupci vode moglo prijeći sve zakonske maksimume i de facto trajati neodređeno dugo. U takvoj situaciji, nadležni sud nije pravno dosljedan kad produljenje istražnog zatvora u predmetu FIMI-MEDIA opravdava time što je »protiv optuženika u tijeku još nekoliko kaznenih postupaka zbog istovrsnih kaznenih djela s visoko zaprijećenim kaznama zatvora«. Ako bi ostali kazneni postupci koji se paralelno vode protiv podnositelja bili relevantna činjenica za produljenje istražnog zatvora u predmetu FIMI-MEDIA, tada bi bilo pravno dosljedno da kod računanja ukupnog trajanja istražnog zatvora u svrhu članka 133. ZKP-a/08 relevantna bude i činjenica o tome koliko je trajao istražni zatvor istom podnositelju u tim drugim, paralelno vođenim kaznenim postupcima (konkretno, u predmetu Hypo i INA-MOL).
Pozivanje suda na druge kaznene postupke koji se paralelno vode protiv istog zatvorenika da bi se opravdalo daljnje oduzimanje njegove slobode, a negiranje relevantnosti tih drugih paralelnih postupaka kad je riječ o računanju ukupnog trajanja oduzete mu slobode nije samo pravno nedosljedno, nego je i izravno suprotno temeljnom pravilu koja se vezuje uz članak 22. Ustava i članak 5. Konvencije: »Presumpcija je u korist puštanja na slobodu.« (v. točke 36. i 38. obrazloženja ove odluke).
60. Drugo, kad je riječ o pozivanju na događaj iz prosinca 2010. (to jest na podnositeljevo napuštanje zemlje koje je kvalificirano kao bijeg), nadležni sud zauzeo je stajalište da protek vremena od tog događaja do danas nije umanjila opasnost od bijega podnositelja. Slično kao u prethodnom primjeru, sud je i ovdje posegnuo za drugim kaznenim postupcima koji se paralelno vode protiv podnositelja kako bi opravdao takvo stajalište. Kao i u prethodnom primjeru, i ovdje je pozivanje na druge kaznene postupke izravno i izričito (podnositelj je »veći dio tog vremena, tj. gotovo tri godine bio lišen slobode u paralelnom postupku što je osiguralo njegovu nazočnost, neovisno o njegovoj volji«), ponovo s ciljem da produlji oduzimanje slobode podnositelju u aktualnom postupku.
Na pravnu nedosljednost takvog stajališta upozorio je sam podnositelj u ustavnoj tužbi (v. točku 24. obrazloženja ove odluke). Međutim, važnije su posljedice takve sudske argumentacije za ostvarenje podnositeljevog ustavnog prava na slobodu. Naime, kad bi se ta argumentacija prihvatila kao valjana, tada bi bila otvorena mogućnost da događaj iz prosinca 2010. postane stalno i trajno opravdanje za svako daljnje određenje istražnog zatvora podnositelju u bilo kojem kaznenom postupku koji se protiv njega vodi. Drugim riječima, s obzirom na nepromjenjivost događaja iz prosinca 2010., taj bi događaj mogao poslužiti kao trajna »osobita okolnost« iz članka 103. stavka 1. točke 1. ZKP-a/08 zbog koje bi u slučaju podnositelja uvijek postojala opasnost od bijega.
Utoliko pozivanje nadležnog suda na istražni zatvor u paralelnom kaznenom postupku (konkretno, u predmetu Hypo i INA-MOL), kako bi se opravdalo produljenje istražnog zatvora u aktualnom kaznenom