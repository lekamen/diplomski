 Osim toga, to se tumačenje očito temeljilo na parcijalnom pristupu (tadašnjem) zakonskom tekstu, koji je izgubio iz vida činjenicu da se svaki zakon mora tumačiti kao jedinstvena normativna cjelina.
Zaključno, »okvir« ZoLPS-a, o kojem govori članak 129.a Ustava, u relevantno je vrijeme nedvojbeno dopuštao, a dopušta i danas, da jedinice lokalne i područne (regionalne) samouprave svojim statutima samostalno predvide ovlast općinskih načelnika, gradonačelnika odnosno župana da osnivaju odgovarajuća tijela iz svoga djelokruga i da tu ovlast prilagode lokalnim potrebama i mogućnostima.
13. Sukladno navedenom, članak 3. StO-e/10 (članak 44. točka 29. Statuta SMŽ-a) nije u nesuglasnosti sa ZoLPS-om (u tekstu koji je bio na snazi u relevantno vrijeme, a koji je na snazi i na dan donošenja ove odluke), a time ni s člankom 29. stavkom 1. Ustava.
14. Slijedom navedenog, na temelju članka 43. stavaka 1. i 2. Ustavnog zakona odlučeno je kao u točki I. izreke.
15. Ustavni sud na kraju napominje i sljedeće: člankom 21. Zakona o izmjenama i dopunama Zakona o lokalnoj i područnoj (regionalnoj) samoupravi (»Narodne novine« broj 144/12.) propisano je da se u članku 48. stavku 1. točki 6. (koja postaje točka 7.) ZoLPS-a iza riječi »utvrđene« dodaju riječi: »zakonom i«. Mjerodavne odredbe tog zakona glase:
»Članak 21.
U članku 48. stavku 1. ...
(...)
U dosadašnjoj točki 6. koja postaje točka 7. iza riječi: 'utvrđene' dodaju se riječi: 'zakonom i'.«
»Članak 56.
Ovaj Zakon stupa na snagu osmoga dana od dana objave u 'Narodnim novinama', osim članaka ... 21., ..., koji stupaju na snagu na dan stupanja na snagu odluke o raspisivanju prvih sljedećih općih i redovitih izbora za članove predstavničkih tijela jedinica lokalne i područne (regionalne) samouprave te općinskih načelnika, gradonačelnika i župana.«
Sukladno tome, nakon što na dan stupanja na snagu odluke o raspisivanju prvih sljedećih lokalnih izbora (travanj 2016.) stupi na snagu članak 21. Zakona o izmjenama i dopunama Zakona o lokalnoj i područnoj (regionalnoj) samoupravi (»Narodne novine« broj 144/12.), članak 48. stavak 1. točka 6. postat će točka 7., a propisivat će da općinski načelnik, gradonačelnik odnosno župan »obavlja i druge poslove utvrđene zakonom i statutom«.
15.1. Ustavni sud primjećuje da to novo zakonsko pravilo ni s jednog aspekta neće promijeniti pravnu situaciju koja postoji danas. Naime, i prema članku 48. ZoLPS-a, koji je danas na snazi, općinski načelnik, gradonačelnik, odnosno župan obavljaju poslove utvrđene zakonom i statutom. Drugim riječima, predstojeća dopuna ZoLPS-a i dalje neće priječiti nadležno predstavničko tijelo jedinice lokalne i područne (regionalne) samouprave da u statutu propiše poslove izvršnog tijela koji nisu izrijekom navedeni u ZoLPS-u, ako to nije u suprotnosti sa samim zakonom.
16. Do istovjetnog je zaključka došlo i Ministarstvo uprave u svom očitovanju od 2. svibnja 2014. (v. točku 3. obrazloženja ove odluke), pri čemu Ustavni sud ne ulazi u razloge promjene njegova stajališta u odnosu na ono koje je zastupao u vrijeme kad je predložilo Vladi pokretanje ovog ustavnosudskog postupka. U tom je očitovanju Ministarstva uprave navedeno:
»... podnositelj zahtjeva osporava pravo predstavničkom tijelu odnosno županijskoj skupštini da izvršnom tijelu odnosno županu/ici da ovlast imenovanja radnih tijela, a kao argument za osporavanje prava navodi se da u članku 48. Zakona o lokalnoj i područnoj (regionalnoj) samoupravi nije propisana ovlast donošenja odluka o osnivanju i imenovanju stalnih ili povremenih radnih tijela iako se priznaje pravo osnivanja savjetodavnih tijela i imenovanje savjetnika, iako ni to nije propisano kao ovlast u članku 48. Zakona o lokalnoj i područnoj (regionalnoj) samoupravi. Također, iz citiranog je vidljivo da podnositelj radna tijela iz osporene odluke pokušava izjednačiti s nekadašnjim poglavarstvima, te temeljem toga smatra da bi ovakva ovlast bila protivna duhu zakona. U vezi s tim, napominje se da su ovlasti