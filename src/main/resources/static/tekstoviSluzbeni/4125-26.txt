 postale njihovi novi (zemljišnoknjižni) vlasnici (v. točku 18. obrazloženja ove odluke). Unatoč tome, u obnovljenom postupku podnositeljima je »dano« (»vraćeno«), sada u smanjenom udjelu, vlasništvo i na ta tri prethodno prodana poslovna prostora, pri čemu je u preostalom dijelu na tim poslovnim prostorima trebalo biti ustanovljeno vlasništvo Republike Hrvatske (v. točku 50. obrazloženja ove odluke). Na taj je način sama država producirala nove potencijalne sporove na tim poslovnim prostorima, među kojima prvi put i one u kojima se jedan privatni vlasnički interes (onaj podnositelja) suprotstavlja drugom privatnom vlasničkom interesu (onom »novih« vlasnika).
87. Nadalje, Ustavni sud ponovo podsjeća na odluku broj: U-IIIB-1373/2009, u kojoj se bavio pravom gradnje koje je podnositeljima bilo priznato pravomoćnim upravnim aktom. U toj je odluci utvrdio načelna pravna stajališta o pretpostavkama pod kojima je u ustavnom poretku Republike Hrvatske dopušteno u postupku nadzora zakonitosti upravnih akata oduzimati vlasništvo koje je prethodno priznato pravomoćnim upravnim aktom, a koje je konstituirano na temelju zahtjeva koji proizlaze iz legitimnih očekivanja. Zauzeo je sljedeća načelna pravna stajališta:
»11.4. Zahtjev za djelotvornim ‘hijerarhijskim’ nadzorom zakonitosti upravnih akata koje donose niža upravna i druga javnopravna tijela neposredno primjenjujući zakone u konkretnim slučajevima, s jedne strane, i zahtjev za poštovanjem prava koja su stranke stekle tim upravnim aktima, s druge strane, suprotstavljaju se u onim slučajevima kad nadzorno državno tijelo naknadno utvrdi da je izdani upravni akt – kojim je stranka već stekla određeno pravo – nezakonit zbog pogreške ili propusta samog donositelja akta.
U takvim situacijama Ustavni sud u pravilu ne smatra ustavnopravno relevantnim razloge koji su doveli do pogreške ili propusta nadležnog tijela, donositelja pojedinačnog akta, u primjeni mjerodavnog materijalnog prava na konkretne slučajeve. Za Ustavni sud u pravilu je ustavnopravno relevantna isključivo činjenica da pogreške ili propusti nadležnih tijela ne smiju ići na štetu građana. To stajalište zauzima i Europski sud za ljudska prava, koji je u presudi Gashi protiv Hrvatske od 13. prosinca 2007. godine (zahtjev br. 32457/05) istaknuo sljedeće:
‘40. Sud smatra da bi pogreške ili propusti državnih tijela trebale ići u korist pogođenih osoba, osobito ako se time ne dovodi u pitanje kakav drugi suprotstavljeni privatni interes. Drugim riječima, rizik svake greške što je napravi državno tijelo trebala bi snositi država, a propusti se ne smiju ispravljati na štetu dotičnoga građanina (...)’.
(...)
11.6. ... Zahtjevi pravne sigurnosti nalažu ... da se pravomoćno priznato (to jest u procesnom smislu neopozivo) pravo gradnje poštuje, osobito u situaciji kad je pogrešku ili propust pri priznavanju tog prava učinilo upravno ili drugo nadležno javnopravno tijelo, a ne stranka u postupku.
Ustavni sud dodatno ukazuje na nepravičnost kad državna ili javnopravna tijela imaju pravnu prednost pred građanima, koja se očituje u njihovoj pravnoj mogućnosti da izbjegnu odgovornost za svoje vlastite propuste ili pogreške u sačinjavanju i izdavanju pravno nevaljanih akata građanima, zbog kojih ovi trpe štetne posljedice koje su ponekad teško popravljive ili pak nepopravljive.
Ustavni sud primjećuje, međutim, da se u stvarnom životu tom zahtjevu pravne sigurnosti često suprotstavlja interes Republike Hrvatske koji nalaže da se zahvati u prostoru usklade s mjerodavnim zakonodavstvom, kako bi se u cijelosti poštovao, osigurao i djelotvorno zaštitio cilj tog zakonodavstva, to jest valjano i pravilno prostorno planiranje državnog teritorija, što je jedna od najznačajnijih zadaća države.
Uvažavajući zahtjeve koje postavlja Ustav, kao i navedene suprotstavljene državne (javne ili opće) i privatne interese, a polazeći od činjenice da u pravnom poretku Republike Hrvatske pravomoćnost upravnih akata nije apsolutna, Ustavni sud dužan je utvrditi