 postupke zaštite radnika,
(e) izjavu koja sadrži jasno upozorenje da se za osobe koje informacije stavljaju na raspolaganje Agenciji u skladu s Uredbom (EU) br. 596/2014, ne smatra da krše ikakvo ograničenje povezano s objavljivanjem informacija koje je nametnuto ugovorom ili bilo kojim zakonom ili drugim propisom, te da ni na koji način ne snose odgovornost u vezi s takvim objavljivanjem.
3. Agencija je, pored informacija iz stavka 2. ovog članka, ovlaštena na svojoj internetskoj stranici objaviti i dodatne informacije o zaprimanju prijava kršenja i daljnjem postupanju s njima, te za kontaktiranje s ovlaštenim zaposlenicima Agencije.
Postupak prijave kršenja
Članak 5.
1. Prijava kršenja dostavljena Agenciji sadržava sljedeće:
(a) kontakt podatke podnositelja prijave (ime i prezime, poštanska adresa, elektronička adresa, broj telefona odnosno tvrtka i sjedište, kad je riječ o pravnim osobama),
(b) podatke prijavljene osobe dostupne podnositelju prijave,
(c) predmet prijave kršenja,
(d) prateću dokumentaciju kojom podnositelj prijave raspolaže.
2. Prijave kršenja dostavljene poštom moraju sadržavati i potpis fizičke osobe podnositelja prijave, odnosno, kad je riječ o pravnim osobama, potpis osobe ovlaštene za zastupanje.
3. Agencija je dužna zaprimiti i prijavu kršenja anonimnog podnositelja, u kojem slučaju će se zaštitne mjere iz odredbi članaka 8., 9. i 10. ovog Pravilnika, primjenjivati ako anonimni podnositelj prijave naknadno Agenciji otkrije svoj identitet.
4. Agencija može od podnositelja prijave zatražiti pojašnjenje informacija iz prijave ili dostavljanje dodatnih informacija koje su mu na raspolaganju. Ovisno o okolnostima slučaja, a vodeći se načelom efikasnosti i zaštite podnositelja prijave, ovlašteni zaposlenik Agencije će kontaktirati podnositelja prijave pisanim putem ili telefonom, osim ako podnositelj prijave nije drugačije zatražio.
5. Odgovor na prijavu kršenja, osim ako se radi o prijavi anonimnog podnositelja, dostavlja se podnositelju prijave u pisanom obliku na poštansku ili elektroničku adresu podnositelja prijave, u roku od 30 dana od dana podnošenja prijave kršenja. Ako je pri rješavanju prijave kršenja razvidno kako se konačan odgovor na prijavu, zbog potrebe provođenja postupka Agencije, podnositelju prijave neće moći dostaviti u navedenom roku, ovlašteni zaposlenik Agencije će prije isteka roka za konačan odgovor podnositelju prijave dostaviti obavijest da je prijava kršenja zaprimljena, da se obrađuje te da će se odgovor dostaviti naknadno, odnosno nakon što Agencija izvrši sve potrebne radnje na temelju kojih može odgovoriti na prijavu kršenja.
Posebni komunikacijski kanali
Članak 6.
1. Agencija će uspostaviti komunikacijske kanale za zaprimanje prijava kršenja i daljnje postupanje, kojima se jamči zaštita osobnih podataka.
2. Prijava kršenja zaprima se kroz jedan od sljedećih komunikacijskih kanala:
(a) u pisanom obliku neposredno (urudžbiranjem ili usmeno na zapisnik) ili poštom, s naznakom na omotnici pismena: »ne otvarati – zlouporaba tržišta«,
(b) elektroničkom poštom na posebnu adresu elektroničke pošte: »zlouporaba.tržišta@hanfa.hr«,
(c) usmenom prijavom kršenja telefonskim pozivom na poseban broj objavljen na internetskoj stranici Agencije,
(d) na sastanku s ovlaštenim zaposlenicima Agencije.
3. Agencija je dužna osobi koja podnosi prijavu kršenja pružiti informacije iz članka 4. stavka 2. prije nego što zaprimi prijavu kršenja ili najkasnije pri njezinu primitku.
4. Prijava kršenja koja nije zaprimljena posebnim komunikacijskim kanalima iz ovog članka, odmah i bez izmjena prosljeđuje se ovlaštenim zaposlenicima Agencije uporabom posebnih komunikacijskih kanala.
Vođenje evidencije o zaprimljenim prijavama
Članak 7.
1. Agencija vodi evidenciju o svakoj zaprimljenoj prijavi kršenja.
2. Agencija odmah po primitku pisanih prijava kršenja potvrđuje njihov primitak na poštansku ili elektroničku adresu koju je naveo podnositelj prijave, osim ako je podnositelj prijave izričito naveo drugačije 