dostavlja ustrojstvenoj jedinici najmanje tjedan dana prije nadzora.
(2) Nadzirane ustrojstvene jedinice ili ovlaštene organizacije obvezne su omogućiti nesmetano obavljanje strukovnog nadzora i bez odgode dostaviti tražene podatke i dokumentaciju potrebnu za njegovu provedbu.
Poslovi strukovnog nadzora vojnog zračnog prometa
Članak 186.
Poslovi strukovnog nadzora koji se odnose na vojni zračni promet obuhvaćaju prije svega nadzor nad primjenom propisa o uvjetima za sigurnu uporabu vojnog zrakoplova, zrakoplovne opreme, ispravama, knjigama i priručnicima vojnog zrakoplova te vojnom zračnom prometu što se tiče udovoljavanja propisanim uvjetima za sigurno obavljanje vojnog zračnog prometa.
Strukovni nadzor vojnih aerodroma
Članak 187.
Poslovi strukovnog nadzora koji se odnose na vojne aerodrome obuhvaćaju prije svega nadzor nad primjenom propisa o sigurnoj uporabi aerodroma, projektiranju i izgradnji aerodroma i objekata u području aerodroma od značaja za sigurnost vojnog zračnog prometa, održavanju aerodroma i aerodromskih objekata i opreme koje služe za sigurno odvijanje vojnog zračnog prometa, izgradnju, postavljanje i evidenciju zrakoplovnih prepreka na aerodromima, postavljanju i održavanju znakova za uočavanje zrakoplovnih prepreka, stanju operativnih površina, stanju svjetlosnih sustava koji služe za prilaženje, uzlijetanje i slijetanje zrakoplova.
Strukovni nadzor vojnog letačkog osoblja
Članak 188.
Poslovi strukovnog nadzora koji se odnose na vojno letačko osoblje obuhvaćaju prije svega nadzor nad primjenom propisa o radu i načinu obavljanja stručnih poslova vojnog letačkog osoblja, stručnom osposobljavanju i dozvolama tog osoblja, njihovoj stručnoj i zdravstvenoj sposobnosti, trajanju vremena letenja, broju uzlijetanja i slijetanja, duljini dnevnog, tjednog i godišnjeg odmora i mjerama zaštite na radu u vezi s obavljanjem dužnosti članova posade vojnog zrakoplova.
Ovlasti i obveze nadzornika
Članak 189.
(1) Nadzornik vodi nadzor, predlaže rješenja i poduzima mjere u okviru prava i obveza određenih ovim Pravilnikom i drugih propisima donesenim na temelju ovoga Pravilnika.
(2) U obavljanju poslova strukovnog nadzora nadzornik je ovlašten u slučajevima kršenja općih zrakoplovnih propisa, propisa koji reguliraju vojni zračni promet te kršenja odredbi ovoga Pravilnika i propisa donesenih na temelju ovoga Pravilnika, izdavati smjernice, predlagati zabrane i privremeno predlagati oduzimanje potvrde, svjedodžbe i dozvole.
(3) Ako pri obavljanju stručnog nadzora nadzornik izda usmene smjernice, obvezan je u roku od tri dana pokrenuti postupak izdavanja preporuka o tome te ih dostaviti osobi ili ustrojstvenoj jedinici na koju se one odnose.
(4) SSVZP primjerak smjernica i preporuka dostavlja ministru obrane.
Ovlast za obavljanje pregleda
Članak 190.
(1) U obavljanju strukovnog nadzora nadzornik je ovlašten pregledati isprave, knjige i drugu dokumentaciju, koja mu omogućuju da utvrdi obavljaju li se stručni poslovi na propisan način.
(2) Pri obavljanju strukovnog nadzora, nadzornik ima pravo pregledati dozvole vojnog zrakoplovnog osoblja, kontrolirati primjenu propisa o radu i načinu obavljanja stručnih poslova, zahtijevati izvanrednu provjeru stručne i zdravstvene sposobnosti tog osoblja i saslušati nadređene osobe ili osobe čiji rad podliježe stručnom nadzoru.
Ovlast za izricanje ograničenja i zabrana
Članak 191.
(1) Ako nadzornik utvrdi da stanje operativnih površina, objekata, sredstava i opreme na vojnom aerodromu ne udovoljava sigurnom odvijanju zračnog prometa, predložit će da se ograniči uporaba vojnog aerodroma u skladu s postojećim uvjetima.
(2) Nadzornik će zabraniti uporabu vojnog aerodroma za uzlijetanje i slijetanje svih ili samo određenih zrakoplova ako zrakoplovne prepreke ugrožavaju sigurno uzlijetanje i slijetanje zrakoplova.
Izvještavanje o prisutnosti
Članak 192.
(1) Pri obavljanju strukovnog nadzora, nadzornik je obvezan o svojoj prisutnosti izvijestiti zapovjednika postrojbe u kojoj se obavlja nadzor.
(2)