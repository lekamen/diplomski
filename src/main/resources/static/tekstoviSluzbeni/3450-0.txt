27 25.03.2016 Presuda Upravnog suda u Zagrebu broj: UsI-3662/13-20 od 8. rujna 2015.
UPRAVNI SUD U ZAGREBU
799
PRESUDA
Upravni sud u Zagrebu, po sutkinji toga suda Jasni Peroš Nikolić, uz sudjelovanje zapisničarke Tomislave Mlinarić, u upravnom sporu tužitelja Dražena Balića iz Zagreba, Vilima Korajca 4, kojeg zastupa opunomoćenik Frano Frankić, odvjetnik u Zagrebu, Drage Gervaisa 46, protiv tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, uz sudjelovanje zainteresirane osobe Tele2 d.o.o., Zagreb, Ulica grada Vukovara 269 D, radi rješavanja spora s operatorom, nakon održane javne rasprave, 8. rujna 2015.
presudio je
Odbija se tužbeni zahtjev za poništenje odluke Hrvatske agencije za poštu i elektroničke komunikacije, klasa: UP/I-344-08/12-01/1620, urbroj: 376-05-NJ-13-6 (DB) od 14. ožujka 2013.
Obrazloženje
Osporavanom odlukom tuženika odbijen je zahtjev tužitelja i operatora javnih komunikacijskih usluga TELE2 d.o.o. kao neosnovan.
Tužitelj u tužbi i tijekom spora pobija zakonitost osporavane odluke, pri tome navodeći da je dana 2. lipnja 2012. sklopio ugovor s TELE 2 d.o.o. u sklopu posebne tarifne ponude zvane »Revolucija«, koja je reklamirana kao tarifa u kojoj korisnici imaju neograničene pozive prema svim pokretnim i nepokretnim mrežama unutar Republike Hrvatske, ali da su mu već 19. lipnja 2012. uskraćene telekomunikacijske usluge uz obrazloženje da je povrijedio »Načelo pravednosti«. Ističe da u »Uvjetima korištenja tarife revolucija« važećim za period od 1. lipnja 2012. do 7. srpnja 2012. u točki 20. stoji da u slučaju opravdane sumnje na neovlašteno korištenje ili zlouporabu TELE2 usluga, koje uključuje ali se ne ograničava na korištenje TELE2 usluga za neželjene elektroničke komunikacije, odnosno u svrhu izravne promidžbe i/ili prodaje usluga i/ili proizvoda krajnjeg korisnika usluga ili trećih osoba, TELE2 zadržava pravo po svom izboru krajnjem korisniku usluga ograničiti korištenje TELE 2 usluga ili privremeno isključiti SIM karticu dodijeljenu krajnjem korisniku usluga ili raskinuti pretplatnički ugovor s trenutnim učinkom i trajno isključiti SIM karticu dodijeljenu krajnjem korisniku usluga. Ovu odredbu smatra protivnom članku 97. točkama 3. i 6. Zakona o zaštiti potrošača. Također ističe da TELE 2 od njega potražuje da mu isplati naknadu za cjelokupno ugovorno razdoblje od 24 mjeseca koliko je trebao trajati ugovor, iako je isti raskinut. Smatra da se njegovo ponašanje pri korištenju telekomunikacijskih usluga ne može podvesti pod navedeni opis zlouporabe ili izravne promidžbe bilo koje vrste. Također ističe da na web stranicama TELE2 d.o.o. nije mogao pronaći odgovor što »Načelo pravednosti« točno znači. Smatra da je time prekršen članak 42. stavak 8. Zakona o elektroničkom komunikacijama, a prema kojem ponuda, kojom operatori javnih komunikacijskih usluga nude svoje usluge krajnjim korisnicima usluga na temelju Općih uvjeta poslovanja iz stavka 1. toga članka, mora sadržavati podroban i jasan opis usluga koje se nude i sve bitne uvjete korištenja tih usluga kao i uvjete za prestanak korištenja tih usluga. Napominje da načelo pravednosti nije istaknuto u Općim uvjetima poslovanja niti je s istim bio upoznat kada je potpisivao ugovor, iako je pri potpisivanju ugovora pitao da li je tarifa uistinu neograničena, na što je dobio potvrdan odgovor. Ovo smatra povredom članka 284. Zakona o obveznim odnosima jer je doveden u zabludu o bitnim stavkama ugovora te iz navedenog proizlazi da zadržava pravo na poništaj istog uz naknadu štete. Također navodi da je prekršen članak 41. stavak 4. Zakona o elektroničkim komunikacijama koji propisuje da sastavni dio pretplatničkog ugovora čine opći uvjeti poslovanja, uvjeti korištenja usluga i cjenik usluga za koje se taj ugovor sklapa. Navodi da mu uz ugovor nije dostavljen cjenik ni navedeno Načelo pravednosti, a niti je isto mogao pronaći na internetskim stranicama TELE2 i o njemu se informirati. Navodi da mu je tek na