 odredba Odluke o mjerilima za plaću, koju je trebao primijeniti, nije suglasna sa zakonom (Ustav pri tome ne spominje), pa je na konkretan slučaj neposredno primijenio mjerodavni zakon (to jest ZoLPS).
19. S druge strane, drugostupanjski sud ignorirao je drugi (završni) dio rečenice članka 37. stavka 2. Ustavnog zakona jer nije podnio Ustavnom sudu zahtjev za ocjenu suglasnosti sporne odredbe Odluke o mjerilima za plaće s Ustavom i zakonom, što je bio obvezan učiniti.
19.1. Time je drugostupanjski sud izravno prigrabio nadležnost Ustavnog suda, sprečavajući ga da obavi svoju ustavnu zadaću.
Budući da je nadležnost Ustavnog suda za postupanje u povodu Odluke o mjerilima za plaće prestajala 30. prosinca 2010. (v. točku 16.1. obrazloženja ove odluke), drugostupanjski sud time je ujedno doveo do apsolutne procesne zapreke za postupanje Ustavnog suda kad je riječ o apstraktnoj kontroli ustavnosti i zakonitosti te odluke.
19.2. Štoviše, time je drugostupanjski sud izravno spriječio i eventualnu primjenu članka 60. Ustavnog zakona na konkretan slučaj podnositelja. Taj članak glasi:
»Članak 60.
Kad sud pravomoćnom odlukom odbije primijeniti propis zbog njegove neustavnosti ili nezakonitosti, a Ustavni sud utvrdi da takva neustavnost, odnosno nezakonitost ne postoji, svatko kome je povrijeđeno neko pravo može zahtijevati izmjenu pravomoćne odluke suda u roku od godine dana od dana objave odluke Ustavnog suda.«
20. Zaključno, propusti drugostupanjskog suda u provedenom postupku doveli su do izravne povrede podnositeljevog prava na pravično suđenje jer je zbog neustavnog postupanja drugostupanjskog suda nastupila apsolutna procesna zapreka da Ustavni sud ispita pravilnost pravomoćne odluke tog suda kojom je na slučaj podnositelja odbio primijeniti Odluku o mjerilima za plaće zbog njezine navodne nezakonitosti (i neustavnosti). Kako je o toj odluci drugostupanjskog suda izravno i neposredno ovisio i ishod samog parničnog postupka, Ustavni sud mora zaključiti da o podnositeljevom pravu nije suđeno na pošten način. Naime, u podnositeljevom je slučaju, zbog propusta drugostupanjskog suda, izostao postupak apstraktne kontrole ustavnosti i zakonitosti Odluke o mjerilima za plaće pred Ustavnim sudom, ishod kojega je mogao utjecati i na ishod samog parničnog postupka.
Stoga je u konkretnom slučaju povrijeđen članak 29. stavak 1. Ustava, koji glasi:
»Članak 29.
Svatko ima pravo da ... sud pravično ... odluči o njegovim pravima i obvezama ...«
21. Ustavni sud dalje utvrđuje da se sudski postupci moraju provesti ne samo sukladno zakonu, nego i vladavini prava kao jednoj od najviših vrednota ustavnog poretka Republike Hrvatske. Članak 3. Ustava glasi:
»Članak 3.
… vladavina prava … najviše su vrednote ustavnog poretka Republike Hrvatske i temelj za tumačenje Ustava.«
Propust nadležnog suda da podnese zahtjev za ocjenu članka 4. Odluke o mjerilima za plaće s Ustavom i zakonom upućuje na sudsku samovolju koja je proizašla iz zanemarivanja temeljnih ustavnih pravila o općem funkcioniranju pravne zaštite u Republici Hrvatskoj.
21.1. Ustavni sud, zbog tog propusta drugostupanjskog suda, nikada nije ocjenjivao ustavnost i zakonitost članka 4. Odluke o mjerilima za plaće. Štoviše, od 30. prosinca 2010., zbog vremenske nenadležnosti Ustavnog suda, ne postoji pravna mogućnost te ocjene.
22. Polazeći od vladavine prava i načela pravičnog suđenja, Ustavni sud podsjeća na opće pravilo da pogreške i propusti sudova ne smiju ići na štetu stranaka u sudskim postupcima. Primjenjujući to pravilo na konkretan slučaj, Ustavni sud utvrđuje da se u ponovljenom postupku pred drugostupanjskim sudom, u odnosu na točku II/ izreke osporene drugostupanjske presude, ima presumirati da je članak 4. Odluke o mjerilima za plaću valjana pravna osnova za odlučivanje o tužbenom zahtjevu podnositelja. Naime, zbog propusta drugostupanjskog suda da mu uputi zahtjev iz članka 37. stavka 2. Ustavnog zakona, što je taj sud bio obvezan učiniti, članak 4. Odluke o mjerilima za plaću