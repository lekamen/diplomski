57 21.06.2016 Odluka Ustavnog suda Republike Hrvatske broj: U-III-2244/2014 od 6. lipnja 2016.
USTAVNI SUD REPUBLIKE HRVATSKE
1474
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji su ustavnom tužbom pokrenuli Senka Žerjav i Viktor Žerjav iz Šibenika, Jasna Crkvenčić Bojić iz Zagreba i Željka Guttman iz Omišlja, koje zastupa Danijel Klobučar, odvjetnik u Odvjetničkom društvu Lovrić & Klobučar sa sjedištem u Zagrebu, na sjednici održanoj 6. lipnja 2016. jednoglasno je donio
ODLUKU
I. Ustavna tužba se usvaja.
II. Ukidaju se:
– presuda Visokog upravnog suda Republike Hrvatske broj: Us-8120/2011-5 od 19. veljače 2014.,
– rješenje Ministarstva pravosuđa Republike Hrvatske, Uprave za građansko, trgovačko i upravno pravo, klasa: UP/II-942-01/10-01/545, ur.broj: 514-03-02-03/4-11-5 od 12. travnja 2011., i
– rješenje Grada Zagreba, Gradskog ureda za imovinsko-pravne poslove i imovinu Grada, Odjela za upravno-pravne poslove, Središnjeg odsjeka, klasa: UP/I-942-01/09-02/26, ur.broj: 251-14-02/102-10-16 od 16. ožujka 2010.
III. Predmet se vraća Gradu Zagrebu, Gradskom uredu za imovinsko-pravne poslove i imovinu Grada, Sektoru za upravno-pravne poslove, Odjelu za naknade i izvlaštenja, na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnijeli su Senka Žerjav i Viktor Žerjav iz Šibenika, Jasna Crkvenčić Bojić iz Zagreba i Željka Guttman iz Omišlja (u daljnjem tekstu: podnositelji), koje zastupa Danijel Klobučar, odvjetnik u Odvjetničkom društvu Lovrić & Klobučar sa sjedištem u Zagrebu.
2. Ustavna tužba podnesena je zbog navodnih povreda ustavnih prava podnositelja učinjenih u obnovljenom upravnom postupku i upravnom sporu u kojima su doneseni:
– presuda Visokog upravnog suda Republike Hrvatske broj: Us-8120/2011-5 od 19. veljače 2014. (u daljnjem tekstu: osporena presuda/2014),
– rješenje Ministarstva pravosuđa Republike Hrvatske, Uprave za građansko, trgovačko i upravno pravo, klasa: UP/II-942-01/10-01/545, ur.broj: 514-03-02-03/4-11-5 od 12. travnja 2011. (u daljnjem tekstu: osporeno drugostupanjsko rješenje/2011) i
– rješenje Grada Zagreba, Gradskog ureda za imovinsko-pravne poslove i imovinu grada, Odjela za upravno-pravne poslove, Središnjeg odsjeka, klasa: UP/I-942-01/09-02/26, ur.broj: 251-14-02/102-10-16 od 16. ožujka 2010. (u daljnjem tekstu: osporeno prvostupanjsko rješenje/2010).
3. Ovaj ustavnosudski predmet odnosi se na povrat oduzete imovine na temelju Zakona o naknadi za imovinu oduzetu za vrijeme jugoslavenske komunističke vladavine (»Narodne novine« broj 92/96., 92/99. – ispravak, 39/99. – odluka i rješenje USRH broj: U-I-673/1996 i dr. od 21. travnja 1999., 42/99. – ispravak odluke i rješenja USRH od 21. travnja 1999., 43/00. – odluka USRH broj: U-I-673/1996. od 20. travnja 2000., 131/00. – odluka USRH broj: U-I-673/1996. i dr. od 20. prosinca 2000., 27/01. – odluka USRH broj: U-I-673/1996 i dr. od 28. ožujka 2001., 34/01. – ispravak odluke USRH od 28. ožujka 2001., 65/01. – odluka USRH broj: U-I-673/1996 i dr. od 12. srpnja 2001., 118/01. – odluka USRH broj: U-1-673/1996 i dr. od 19. prosinca 2001., 80/02. i 81/02. – ispravak; u daljnjem tekstu: Zakon o naknadi). Taj je zakon stupio na snagu 1. siječnja 1997.
U obnovljenom upravnom postupku riješeno je da je u prethodno provedenom upravnom postupku (1998.) imovina vraćena osobama koje nisu nasljednici prijašnje suvlasnice, a time ni ovlaštenici povrata njezine imovine. U obnovljenom postupku doneseno je osporeno prvostupanjsko rješenje/2010, kojim je ta upravna stvar pravomoćno riješena drugačije nego 1998. godine.
4. Podnositelji u ustavnoj tužbi navode da su im osporenim pojedinačnim aktima povrijeđena ustavna prava zajamčena člancima 14. stavkom 2., 19. stavkom 1., 29. stavkom 1. i 