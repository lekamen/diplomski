 radom Ministarstva unutarnjih poslova.
VII. NAKNADA TROŠKOVA SLUŽBENIM OSOBAMA
Članak 18.
Pravo na naknadu troškova za prijevoz i dnevnice sucima i drugim osobama za službena putovanja utvrđuje se po posebnim propisima o putnim troškovima za službena putovanja koja važe za sud.
VIII. NAKNADA TROŠKOVA OČEVIDA I REKONSTRUKCIJE
Članak 19.
Kada sud odredi izvođenje dokaza očevida ili rekonstrukcije, sucu i svim osobama koje pozove na očevid odnosno rekonstrukciju isplatit će trošak dolaska u skladu s ovim Pravilnikom.
IX. NAKNADA TROŠKOVA PRIJEVOZA, ČUVANJA I UNIŠTENJA PREDMETA PREKRŠAJA
Članak 20.
(1) Kada sud okrivljenika proglasi krivim, odlukom o prekršaju kojom su oduzeti predmeti prekršaja može odrediti da podmiri troškove uništenja predmeta prekršaja, koji se sukladno odredbama Prekršajnog zakona moraju uništiti tijekom postupka ili nakon pravomoćnog dovršetka postupka.
(2) Troškovi uništenja predmeta prekršaja obuhvaćaju sve izdatke nastale povodom prijevoza, čuvanja i uništenja predmeta prekršaja.
(3) Ako u trenutku dovršetka postupka sud ne raspolaže s podacima o visini troškova iz stavka 1. ovog članka, sud će o tim troškovima odlučiti posebnim rješenjem ako se podaci o njihovoj visini sudu dostave u roku od godine dana od pravomoćnosti odluke o prekršaju.
(4) Odredbe stavaka 1. i 2. ovog članka primjenjuju se i u slučaju izdavanja prekršajnog naloga prije pokretanja prekršajnog postupka od strane ovlaštenog tužitelja.
X. OSTVARIVANJE PRAVA NA NAKNADU TROŠKOVA POSTUPKA KOD ZAMOLJENOG SUDA
Članak 21.
(1) Osobama koje su u skladu s ovim Pravilnikom ostvarile pravo na naknadu troškova postupka kod zamoljenog suda naknadu isplaćuje zamoljeni sud.
(2) Zamoljeni sud ima pravo zahtijevati povrat isplaćenog iznosa iz stavka 1. ovog članka od suda kod kojeg se vodi postupak.
(3) Kada zamoljeni sud izdaje potvrdu iz članka 8. stavka 2. ovog Pravilnika, u istoj će naznačiti sud kod kojeg se vodi postupak.
XI. ROKOVI
Članak 22.
(1) Osobe koje su neposredno kod suda obavile radnju na temelju koje ostvaruju pravo na naknadu troškova ili nagradu dužne su odmah ili najkasnije do donošenja odluke o prekršaju sudu postaviti zahtjev za isplatu naknade troškova ili nagrade uz prilaganje odgovarajućih dokaza.
(2) Ako zahtjev iz stavka 1. ovog članka iz opravdanih razloga nije moguće podnijeti u propisanom roku, isti se sudu može podnijeti u roku od mjesec dana od donošenja odluke o prekršaju.
(3) Zahtjev za naknadu izgubljene plaće odnosno izgubljene zarade na temelju ovog Pravilnika podnosi se sudu u roku od mjesec dana od dana ostvarenja prava na naknadu.
(4) Kada je okrivljenik ostvario pravo na naknadu troškova postupka u skladu s Prekršajnim zakonom, zahtjev za naknadu troškova s odgovarajućim dokazima o visini troškova podnosi sudu u roku od tri mjeseca od primitka pravomoćne odluke o prekršaju u postupku u kojem je ostvario pravo na naknadu troškova.
(5) Visina dijela naknade troškova postupka okrivljenika iz stavka 4. ovog članka po osnovi obrane uz pomoć izabranog branitelja utvrđuje se u skladu s Tarifom o nagradama i naknadi troškova za rad odvjetnika.
(6) Tijela državne uprave, pravne osobe i ustanove koje imaju pravo na naknadu troškova i nagradu za obavljeno vještačenje ili na naknadu troškova za liječenje okrivljenika, zahtjev za naknadu podnose u roku od trideset dana od dana obavljenog vještačenja odnosno otpuštanja okrivljenika iz zdravstvene ustanove.
XII. ZAVRŠNE ODREDBE
Članak 23.
Ovaj se Pravilnik na odgovarajući način primjenjuje i na tijela državne uprave koja u skladu s Prekršajnim zakonom vode prekršajni postupak.
Članak 24.
Danom stupanja na snagu ovog Pravilnika prestaje važiti Pravilnik o naknadi troškova u prekršajnom postupku (»Narodne novine«, broj 126/03).
Članak 25.
Ovaj Pravilnik stupa na snagu osmoga dana nakon objave u »Narodnim novinama«.
Klasa: 011-01/15-01/4
Urbroj: 514-03-02-15-05
Zagreb, 5. studenoga 2015.
Ministar Orsat Miljenić, v. r.
