 kontrolira subjekte iz točke 1. ovoga stavka.
(2) Agencija će u slučaju iz stavka 1. ovoga članka od drugog nadležnog tijela zatražiti:
1. sve podatke koji su joj potrebni za procjenu iz članka 82. ovoga Zakona
2. ostale podatke kojima drugo nadležno tijelo raspolaže, a koji bi mogli biti važni za procjenu iz članka 82. ovoga Zakona i
3. kada je to primjereno, mišljenje drugog nadležnog tijela o namjeravanom stjecatelju.
(3) Ako tijelo nadležno za namjeravanog stjecatelja uz podatke iz stavka 2. točaka 1. i 2. ovoga članka iznese mišljenje, Agencija je dužna to uzeti u obzir pri donošenju odluke o namjeravanom stjecanju kvalificiranog udjela.
Članak 80.
(1) Agencija će bez odgode, a najkasnije u roku od dva radna dana od dana zaprimanja zahtjeva za izdavanje odobrenja za stjecanje ili povećanje kvalificiranog udjela, namjeravanog stjecatelja pisanim putem obavijestiti o primitku istoga, s naznakom datuma na koji istječe razdoblje procjene.
(2) Agencija će procjenu iz članka 82. ovoga Zakona izvršiti u roku od 60 radnih dana od dana slanja obavijesti iz stavka 1. ovoga članka (razdoblje procjene).
(3) Agencija će u roku od dva radna dana od zaprimanja svakog dodatnog podatka u skladu s člankom 81. ovoga Zakona namjeravanog stjecatelja obavijestiti o primitku takve dopune, s naznakom novog datuma na koji istječe razdoblje procjene.
Članak 81.
(1) Agencija može, ako je to potrebno, tijekom razdoblja procjene, ali ne kasnije od pedesetog radnog dana razdoblja procjene, pisanim putem zatražiti dodatne podatke potrebne za dovršenje procjene.
(2) Razdoblje procjene prekida se od dana kada je Agencija zatražila dodatne podatke iz stavka 1. ovoga članka do dana zaprimanja odgovora od namjeravanog stjecatelja, pri čemu prekid može trajati najdulje 20 radnih dana.
(3) Nakon isteka roka iz stavka 2. ovoga članka Agencija može postavljati daljnje zahtjeve za nadopunom ili pojašnjenjem podataka, ali se razdoblje procjene neće prekidati.
(4) Agencija može produljiti razdoblje prekida iz stavka 2. ovoga članka tako da prekid traje do najviše 30 radnih dana ako namjeravani stjecatelj:
a) ima sjedište/prebivalište izvan države članice ili podliježe propisima izvan države članice ili
b) je pravna ili fizička osoba koja nije subjekt nadzora prema ovom Zakonu ili propisima koji uređuju osnivanje i upravljanje alternativnim investicijskim fondovima, osnivanje i poslovanje investicijskih društava, društava za osiguranje i kreditnih institucija.
(5) Ako Agencija utvrdi postojanje razloga za odbijanje zahtjeva za izdavanje odobrenja za namjeravano stjecanje, dužna je unutar razdoblja procjene o tome pisanim putem obavijestiti namjeravanog stjecatelja, navodeći razloge za donošenje takve odluke.
(6) Agencija može objaviti odgovarajuće očitovanje o razlozima odluke iz stavka 5. ovoga članka na vlastitu inicijativu ili na zahtjev namjeravanog stjecatelja.
(7) Ako Agencija ne odbije zahtjev za izdavanje odobrenja za namjeravano stjecanje u roku i na način iz stavka 5. ovoga članka, smatrat će se da je namjeravano stjecanje odobreno.
(8) Agencija može odrediti krajnji rok do kojeg se namjeravano stjecanje mora provesti te ga iz opravdanih razloga može produljiti.
(9) Ako namjeravani stjecatelj ne stekne kvalificirani udio u roku iz stavka 8. ovoga članka, odobrenje Agencije prestaje važiti u cijelosti.
Članak 82.
(1) Prilikom procjene zahtjeva iz članka 74. stavka 1. ovoga Zakona i eventualnih dodatnih podataka traženih u skladu s člankom 81. stavcima 1. i 3. ovoga Zakona, u svrhu provjere hoće li se poslovi društva za upravljanje u kojem se stjecanje predlaže voditi pažnjom dobrog stručnjaka, i uzimajući u obzir mogući utjecaj namjeravanog stjecatelja na društvo za upravljanje, Agencija će ocijeniti prikladnost namjeravanog stjecatelja i financijsku stabilnost namjeravanog stjecanja, uzimajući u obzir sve sljedeće kriterije:
1. ugled namjeravanog stjecatelja
2. ugled i iskustvo osobe koja će kao posljedicu namjeravanog stjecanja voditi poslovanje društva