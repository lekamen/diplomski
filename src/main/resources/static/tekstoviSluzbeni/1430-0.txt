75 08.07.2015 Zakon o izmjenama i dopunama Zakona o službi u oružanim snagama Republike Hrvatske
HRVATSKI SABOR
1431
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O SLUŽBI U ORUŽANIM SNAGAMA REPUBLIKE HRVATSKE
Proglašavam Zakon o izmjenama i dopunama Zakona o službi u oružanim snagama Republike Hrvatske, koji je Hrvatski sabor donio na sjednici 19. lipnja 2015. godine.
Klasa: 011-01/15-01/56
Urbroj: 71-05-03/1-15-2
Zagreb, 23. lipnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O SLUŽBI U ORUŽANIM SNAGAMA REPUBLIKE HRVATSKE
Članak 1.
U Zakonu o službi u Oružanim snagama Republike Hrvatske (»Narodne novine«, br. 73/13.) u članku 4. iza stavka 5. dodaje se stavak 6. koji glasi:
»(6) Vojni specijalisti dijele se na dočasnike vojne specijaliste i časnike vojne specijaliste.«.
Članak 2.
U članku 5. stavak 2. mijenja se i glasi:
»(2) Kadet je vojna osoba koja se na temelju ugovora o kadetskoj službi sklopljenog s Ministarstvom obrane osposobljava pohađanjem:
– posebnog studijskog programa ustrojenog za potrebe Oružanih snaga u koji je ugrađen program obuke za kadete i program osposobljavanja za časnike
– civilnog obrazovanja (preddiplomski stručni studij ili diplomski odnosno preddiplomski sveučilišni studij) i pohađanjem programa obuke za kadete (vojna izobrazba i obuka).«.
Članak 3.
U članku 9. stavku 1. podstavak 3. briše se.
Članak 4.
U članku 16. stavku 1. riječi: »Djelatnim vojnim osobama, službenicima i namještenicima« zamjenjuju se riječima: »Pripadnicima Oružanih snaga«.
U stavku 2. riječi: »djelatna vojna osoba, službenik i namještenik« zamjenjuju se riječima: »pripadnik Oružanih snaga«.
U stavku 3. riječi: »Djelatnim vojnim osobama, službenicima i namještenicima« zamjenjuju se riječima: »Pripadnicima Oružanih snaga«.
Članak 5.
U članku 26. podstavak 5. mijenja se i glasi:
»– kadeti – na temelju ugovora o kadetskoj službi«.
Članak 6.
U članku 37. stavku 1. riječ: »tri« zamjenjuje se riječju: « četiri«.
Članak 7.
U članku 40. stavku 1. riječi: »Nakon sklapanja drugog ugovora djelatni vojnik/mornar« zamjenjuju se riječima: »Nakon prve službene ocjene djelatni vojnik/mornar«.
Članak 8.
U članku 43. iza stavka 1. dodaje se novi stavak 2. koji glasi:
»(2) Djelatni vojnik/mornar može se uputiti na osposobljavanje za časnika ako osim uvjeta iz stavka 1. ovoga članka ima najmanje jednu službenu ocjenu.«.
Dosadašnji stavci 2., 3., 4. i 5. postaju stavci 3., 4., 5. i 6.
Članak 9.
U članku 44. iza stavka 5. dodaju se stavci 6. i 7. koji glase:
»(6) Iznimno od odredbi ovoga članka, kadeti iz članka 5. stavka 2. ovoga Zakona ne podliježu odabirnom postupku.
(7) Iznimno od odredbi ovoga članka, kadeti koji su završili poseban studijski program ustrojen za potrebe Oružanih snaga u koji je ugrađen program obuke za kadete i program osposobljavanja za časnike ne upućuju se na osposobljavanje za časnike.«.
Članak 10.
U članku 45. stavak 2. mijenja se i glasi:
»(2) Iznimno od stavka 1. ovoga članka, kadet se prima u djelatnu vojnu službu kao časnik, dodjeljuje mu se prvi časnički čin i raspoređuje se na časničku dužnost, nakon uspješnog završetka studijskog programa ustrojenog za potrebe Oružanih snaga u koji je ugrađen program obuke za kadete i program osposobljavanja za časnike i ako je kao kandidat za kadeta sklopio s Ministarstvom obrane ugovor o kadetskoj službi.«.
Članak 11.
Članak 46. mijenja se i glasi:
»(1) Slobodna ustrojbena mjesta vojnih specijalista popunjavaju se internim oglasom iz kategorije vojnika/mornara, dočasnika, časnika, službenika i namještenika.
(2) Ako ustrojbena mjesta nije moguće popuniti na način opisan u stavku 1. ovoga članka, prijam vojnih specijalista provodi se s tržišta rada u skladu s člankom 27. ovoga Zakona.
(3) Osobe iz stavaka 1. i 2. ovoga članka moraju ispunjavati opće i posebne uvjete za prijam u djelatnu vojnu službu, osim godina života, te posebna specijalistička znanja 