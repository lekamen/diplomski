djelovanje ZObrt-a/93-10. To jasno pokazuje utvrđenje HZZO/Zagreb, sadržano u obrazloženju osporenog drugostupanjskog rješenja, koje glasi: »Zavod (je) ocjenjivao postojanje odnosno prestanak radnog odnosa na temelju kojeg je žaliteljica prvotno stekla pravo korištenja predmetnog prava, samo u okviru prava i uvjeta utvrđenih Zakonom o rodiljnim i roditeljskim potporama.« (v. točku 15. obrazloženja ove odluke).
Čini se da se HZZO takvim utvrđenjem pokušao ograditi od nerazumnih učinaka vlastitih rješenja. Međutim, to ne može opravdati izoliranu, selektivnu i isključivu primjenu ZoRiRP-a/08-11 u situaciji kad taj zakon zajedno sa ZObrt-om/93-10 proizvodi novi, združeni učinak (protivan i intenciji ZoRiRP/08-11 i intenciji ZObrt-a/93-10) na osobnu pravnu situaciju podnositeljice kao osiguranika, i to retroaktivno.
Naime, iz rješenja HZZO-a proizlazilo bi da se u hrvatskom pravnom poretku uvjeti za obustavu isplate naknade plaće za vrijeme njege djeteta vezuju isključivo i beziznimno uz dan prestanka obrta poslodavca (s obzirom da tim danom prestaje i radni odnos zaposlenika u obrtu), pa i u iznimnoj situaciji kad se invalidnom poslodavcu-obrtniku retroaktivno priznaje prestanak obrta. U takvoj iznimnoj situaciji, dakle, HZZO prihvaća tumačenje da je treća osoba (zaposlenik) dužna trpjeti retroaktivno i refleksno djelovanje povlaštenih propisa u korist invalidnog poslodavca-obrtnika, neovisno o tome što oni unatražno i izravno djeluju na štetu već ostvarenih zakonskih prava te treće osobe (zaposlenika).
42. S obzirom na učinke koje proizvode, takvo nerazumno tumačenje i formalistička primjena propisa nisu dopustivi u pravnom poretku utemeljenom na vladavini prava i zaštiti ljudskih prava. Ustavni sud naglašava da te temeljne odrednice hrvatskog pravnog poretka obvezuju ne samo sudove nego i upravna te druga javnopravna tijela jer »upravne vlasti predstavljaju jedan element države koji podliježe vladavini prava« (Europski sud za ljudska prava, predmet Hornsby protiv Grčke, presuda, 19. ožujka 1997., zahtjev br. 18357/91, Izvješća o presudama i odlukama 1997-II, br. 33, § 41.)
43. Kad je riječ o osporenoj presudi, Upravni sud u Rijeci prihvatio je tumačenje HZZO-a, a time i štetne združene učinke dvaju zakona na individualnu pravnu situaciju podnositeljice, kao nešto zadano i u cijelosti prihvatljivo. Taj je sud bez ikakve zadrške prihvatio da »prestanak obrta utvrđuje nadležni ured državne uprave u županiji, a ne HZZO«, pa HZZO »nije ovlašten utvrditi drugi datum prestanka obrta«, a »kako tužiteljici prestaje status zaposlenog roditelja prestankom obrta«, to je njoj od toga dana, retroaktivno, na temelju samog zakona, »prestalo pravo na dopust za njegu djeteta, a time i pravo na novčanu naknadu« jer se prava iz Zakona o rodiljnim i roditeljskim potporama »ne mogu ostvariti ukoliko nisu ispunjeni uvjeti propisani tim posebnim zakonskim odredbama« (v. podrobnije u točki 17.2. obrazloženja ove odluke).
Sukladno tome, i Upravni sud u Rijeci pristupio je mjerodavnom pravu na pretjerano formalan i nefleksibilan način. Zanemario je opća načela hrvatskog pravnog poretka utemeljenog na vladavini prava i zaštiti individualnih ustavnih prava pojedinaca, kao i nepošten, nerazložan, nerazuman, pa i opresivan učinak združenih učinaka dvaju zakona na individualnu pravnu situaciju podnositeljice. Mjerodavne odredbe dvaju zakona Upravni sud u Rijeci nije ni pokušao protumačiti u svjetlu osobitih okolnosti konkretnog slučaja, kontekstualizirajući njihovu primjenu. Ignorirao je vlastitu ustavnu obvezu po kojoj nije smio dopustiti, ni pravno ni faktički, da zakonska povlastica koja ide u korist invalidnog poslodavca-obrtnika refleksno šteti pravnoj situaciji treće osobe (u konkretnom slučaju: podnositeljice kao zaposlenika), retroaktivno joj ukidajući priznata i već ostvarena zakonska prava. Time je ne samo otvorio mogućnost, nego je i potaknuo HZZO da protiv podnositeljice pokrene sudski postupak radi povrata sredstava koje je podnositeljica zakonito