 obvezan izrađivati konsolidirane izvještaje na odgovarajući način primjenjuju se odredbe stavaka 1. do 3. ovoga članka.
(5) Izdavatelj dionica koji ima sjedište izvan Republike Hrvatske obvezan je izraditi i objaviti javnosti tromjesečne izvještaje ili izjave poslovodstva ako je nacionalnim propisom države u kojoj izdavatelj ima sjedište propisana obveza izrade i objave tromjesečnih izvještaja ili izjave poslovodstva, u sadržaju i u rokovima kako je propisano odnosnim nacionalnim propisom.«.
Članak 11.
Iznad članka 411. dodaje se naslov koji glasi: »Izvještaj o plaćanjima javnom sektoru«.
Članak 411. mijenja se i glasi:
»(1) Izdavatelj koji obavlja djelatnost rudarstva i vađenja ili djelatnost sječe primarnih šuma obvezan je svake godine izraditi na konsolidiranoj osnovi izvještaj o plaćanjima javnom sektoru, objaviti ga javnosti najkasnije šest mjeseci od proteka poslovne godine te osigurati da on bude dostupan javnosti najmanje deset godina od dana objavljivanja.
(2) Izdavatelj sa sjedištem u Republici Hrvatskoj izvještaj iz stavka 1. ovoga članka izrađuje sukladno propisima Republike Hrvatske kojim se uređuje računovodstvo poduzetnika i primjena standarda financijskog izvještavanja.
(3) Izdavatelj sa sjedištem izvan Republike Hrvatske, kako je propisano člankom 41. stavcima 1. i 2. Direktive 2013/34/EU, izvještaj iz stavka 1. ovoga članka izrađuje sukladno poglavlju 10. Direktive 2013/34/EU.«.
Članak 12.
Članak 412. mijenja se i glasi:
»Odredbe članaka 401. do 410. ovoga Zakona ne odnose se na sljedeće izdavatelje:
1. državu i njezine jedinice lokalne i područne (regionalne) samouprave,
2. javna međunarodna tijela čiji član je najmanje jedna država članica,
3. Europski fond za financijsku stabilnost (EFSF) koji je osnovan EFSF okvirnim sporazumom i bilo koji drugi mehanizam osnovan s ciljem očuvanja financijske stabilnosti europske monetarne unije pružajući privremenu financijsku pomoć državama članicama čija je valuta euro,
4. Europsku središnju banku i središnje banke država članica,
5. izdavatelje isključivo dužničkih vrijednosnih papira koji su uvršteni na uređeno tržište i koji su izdani u nominalnoj vrijednosti po jedinici u iznosu od najmanje 100.000 eura u kunskoj protuvrijednosti, odnosno u drugoj valuti u iznosu koji na dan izdanja predstavlja protuvrijednost od najmanje 100.000 eura u kunskoj protuvrijednosti,
6. iznimno od točke 5. ovoga stavka, i na izdavatelje isključivo dužničkih vrijednosnih papira koji su izdani u nominalnoj vrijednosti po jedinici u iznosu od najmanje 50.000 eura u kunskoj protuvrijednosti, odnosno u drugoj valuti u iznosu koji na dan izdanja predstavlja protuvrijednost od najmanje 50.000 eura u kunskoj protuvrijednosti, ako su ovi dužnički vrijednosni papiri na uređeno tržište uvršteni prije 31. prosinca 2010., dokle god su ti dužnički vrijednosni papiri u optjecaju.«.
Članak 13.
U članku 413. iza stavka 2. dodaje se stavak 3. koji glasi:
»(3) Obveza iz stavka 1. ovoga članka nastaje kada fizička osoba ili pravni subjekt, neposredno ili posredno, dosegne, prijeđe ili padne ispod propisanih pragova glasačkih prava u izdavatelju dionica:
1. po bilo kojoj osnovi iz članka 415., 416. i 417. ovoga Zakona, i
2. na ukupnoj osnovi zbrajajući sva glasačka prava koja toj fizičkoj osobi ili pravnom subjektu neposredno ili posredno pripadaju u slučajevima iz članka 415., 416. i 417. ovoga Zakona.«.
Članak 14.
U članku 414. stavku 1. ispred riječi: »U smislu« briše se oznaka stavka koja glasi: »(1)«.
Stavci 2. i 3. brišu se.
Članak 15.
Članak 416. mijenja se i glasi:
»(1) Obveza iz članka 413. ovoga Zakona odnosi se na svaku fizičku osobu ili pravni subjekt kada neposredno ili posredno drži financijske instrumente iz članka 3. stavka 1. točke 2. ovoga Zakona:
1. koji fizičkoj osobi ili pravnom subjektu koji ih drži daju, po dospijeću, temeljem formalnog sporazuma, ili bezuvjetno pravo stjecanja ili diskrecijsko pravo stjecanja, već izdanih dionica s pravom glasa izdavatelja koje su uvrštene na