 oznaci mijenja se ovisno o relevantnom zakonodavnom razdoblju o kojem je riječ.
II. ČINJENICE I OKOLNOSTI SLUČAJA
1) Podnositeljev status dužnosnika
6. Podnositelj je izabran za gradonačelnika – predsjednika Gradskog poglavarstva Grada Pule na 12. sjednici Gradskog vijeća Grada Pule 29. lipnja 2006. Dužnost gradonačelnika Grada Pule – Pola obnaša neprekidno u tri mandata (2006., 2009. i 2013. godine). Aktivni mandat gradonačelnika Pule obnaša od 7. lipnja 2013.
Od 11. siječnja 2008. do 28. listopada 2011. podnositelj je bio zastupnik u 6. sazivu Hrvatskog sabora. Ponovo je izabran za zastupnika u 8. sazivu Hrvatskog sabora, a mandat mu je počeo teći 28. prosinca 2015.
7. »Dužnosnici« u smislu članka 2. stavka 1. alineja 3. i 32. ZoSSIJD-a:163/03-141/06, a zatim i članka 3. stavka 1. točaka 3. i 43. ZoSSI-ja:26/11-126/12, bili su i zastupnici u Hrvatskom saboru i gradonačelnici.
Podnositelj je imao status dužnosnika po osnovi obnašanja dužnosti gradonačelnika Grada Pule od 29. lipnja 2006. do 10. siječnja 2008., te od 29. listopada 2011. do 27. prosinca 2015.
Podnositelj je imao status dužnosnika po osnovi obnašanja dvaju dužnosti (i gradonačelnika Grada Pule i zastupnika u Hrvatskom saboru) od 11. siječnja 2008. do 28. listopada 2011., te od 28. prosinca 2015. do danas.
2) Članstvo podnositelja u Nadzornom odboru Brijuni Rivijera d.o.o.
8. Trgovačko društvo BRIJUNI RIVIJERA d.o.o. Fažana/Pula (u daljnjem tekstu: društvo Brijuni) osnovale su 6. veljače 2007. Vlada Republike Hrvatske i Istarska županija (u omjeru 67% : 33% udjela u ukupnom temeljnom kapitalu društva). Nadzorni odbor društva Brijuni (u daljnjem tekstu: NO Brijuni) sastoji se od pet (5) članova čiji mandat traje četiri (4) godine, bez ograničenja broja mandata. Skupština društva Brijuni bira tri (3) člana nadzornog odbora na prijedlog Vlade Republike Hrvatske, a dva (2) člana na prijedlog Poglavarstva Istarske županije (http://www.brijunirivijera.hr/dokumenti/Drustveni_ugovor.pdf).
9. Poglavarstvo Istarske županije donijelo je na sjednici održanoj 18. rujna 2007. Zaključak o predlaganju člana Nadzornog odbora trgovačkog društva Brijuni rivijera d.o.o. (»Službene novine Istarske županije« broj 12/07., str. 647.). Tim je zaključkom Poglavarstvo predložilo da za člana NO Brijuni imenuje podnositelja, gradonačelnika Grada Pule. Podnositelj je imenovan za člana NO Brijuni na četvrtoj sjednici Skupštine društva Brijuni održanoj 16. listopada 2007.
Prema Izvješću Državnog ureda za reviziju, Područnog ureda Pazin o obavljenoj reviziji poslovanja društva Brijuni Rivijera d.o.o., Pazin, svibanj 2013. (u daljnjem tekstu: Izvješće Državne revizije), podnositelju je mandat člana NO Brijuni započeo teći 21. veljače 2008., a istekao je 21. veljače 2012. (str. 18. izvješća).
10. U Izvješću Državne revizije također je navedeno da su do 2012. godine članovi NO Brijuni bili (str. 18.):
Branko Bačić, predsjednik od 8. srpnja 2010. do 17. rujna 2012.
Ivan Jakovčić, zamjenik od 20. ožujka 2008. do 20. ožujka 2012.
Damir Bajs, član od 21. veljače 2008. do 21. veljače 2012.
Boris Miletić, član od 21. veljače 2008. do 21. veljače 2012.
Jerko Rošin, član od 29. kolovoza 2008. do 29. kolovoza 2012.
Ivan Jakovčić i Boris Miletić bili su u NO Brijuni predstavnici Istarske županije, a ostala trojica članova predstavnici Vlade Republike Hrvatske. Prije imenovanja Branka Bačića 2010. godine, članica NO Brijuni bila je Bianca Matković.
11. Svoj trojici članova NO Brijuni koji su bili predstavnici Vlade Republike Hrvatske (Branku Bačiću, Damiru Bajsu i Jerku Rošinu) mandat je istekao, odnosno prestao 2012. godine. Vlada Republike Hrvatske predložila je u kolovozu 2012. godine imenovanje trojice novih članova NO Brijuni (Jadranke Čengija Šarić, Mirka Hercega i Bernarda Zenzerovića) koje je Skupština društva Brijuni imenovala 17. rujna 2012.
Iz podataka sadržanih u Izvješću Državne revizije proizlazilo bi da je Skupština društva Brijuni ponovo imenovala Borisa Miletića i Ivana Jakovčića za članove 