 sukladno posebnom propisu, projektiranje i građenje građevina te stručni nadzor građenja. U tom smislu sanacija i rekonstrukcija koje se navode u Pravilniku se ustvari isto tako smatraju gradnjom.
Slijedom iznesenog, Pravilnikom kao provedbenim propisom nije proširen krug ovlaštenika koji imaju pravo na naknadu iz članka 24. stavka 1. Zakona budući da se sanacija ili rekonstrukcija smatra gradnjom građevine namijenjene zbrinjavanju otpada te uključuje sve radnje i aktivnosti koje su potrebne i za gradnju građevine.«
V. MJERODAVNO PRAVO
6. Ustavni sud ocjenjuje da su za ustavnopravnu ocjenu u konkretnom slučaju mjerodavni dio članka 3. te članak 5. Ustava, koji glase:
»Članak 3.
... vladavina prava ... najviše su vrednote ustavnog poretka Republike Hrvatske i temelj za tumačenje Ustava.«
»Članak 5.
U Republici Hrvatskoj zakoni moraju biti u suglasnosti s Ustavom, a ostali propisi i s Ustavom i sa zakonom.
Svatko je dužan držati se Ustava i prava i poštivati pravni poredak Republike Hrvatske.«
VI. OCJENA USTAVNOG SUDA
7. Ministrica zaštite okoliša, prostornog uređenja i graditeljstva Republike Hrvatske donijela je Pravilnik na temelju članka 24. stavka 5. Zakona o otpadu (»Narodne novine« broj 178/04., 153/05., 111/06., 60/08. i 87/09.).
7.1. Članak 24. stavci 1., 3. i 5. Zakona o otpadu su u vrijeme donošenja Pravilnika glasili:
»Članak 24.
(1) Vlasnik zakonito izgrađene stambene i stambeno-poslovne građevine koja se nalazi na udaljenosti do 500 metara od građevine namijenjene zbrinjavanju otpada ima pravo na novčanu naknadu zbog umanjenja vrijednosti nekretnine uz uvjet da je nekretninu stekao prije početka gradnje građevine namijenjene zbrinjavanju otpada.
(...)
(3) Grad Zagreb, grad, odnosno općina na čijem se području nalazi građevina namijenjena zbrinjavanju otpada, u uvjetima propisanim ovim Zakonom, imaju pravo na novčanu naknadu.
(...)
(5) Mjerila, postupak i način određivanja iznosa, te način uplate i isplate naknada iz stavka 1. i 3. ovoga članka propisuje ministar.«
7.2. Člankom 15. Zakona o izmjenama i dopunama Zakona o otpadu (»Narodne novine« broj 60/08.) izmijenjen je članak 24. stavak 1. Zakona o otpadu na način da je u njemu riječ: »nekretninu« zamijenjena riječima: »vlasništvo nad nekretninom« te je, nakon te izmjene, isti glasio:
»Članak 24.
(1) Vlasnik zakonito izgrađene stambene i stambeno-poslovne građevine koja se nalazi na udaljenosti do 500 metara od građevine namijenjene zbrinjavanju otpada ima pravo na novčanu naknadu zbog umanjenja vrijednosti nekretnine uz uvjet da je vlasništvo nad nekretninom stekao prije početka gradnje građevine namijenjene zbrinjavanju otpada.
(...)«
7.3. Članci 41. stavci 1. i 5., 182. stavak 2., 183. stavak 1. alineja 5. i 186. alineja 1. Zakona o održivom gospodarenju otpadom (»Narodne novine« broj 94/13.) glase:
»Članak 41.
(1) Vlasnik postojeće stambene, odnosno stambeno-poslovne građevine koju koristi za stalno stanovanje, koja se nalazi na udaljenosti do 500 metara mjereći od vršne točke katastarske čestice na kojoj se nalazi neusklađeno odlagalište do vršne točke katastarske čestice na kojoj se nalazi stambena i stambeno-poslovne građevine, uz uvjet da je vlasništvo nad nekretninom stekao prije početka građenja te građevine za odlaganje otpada, ima pravo na novčanu naknadu zbog blizine neusklađenog odlagališta.
(...)
(5) Mjerila i način određivanja iznosa naknade, način uplate i isplate naknada iz stavka 1. ovoga članka propisuje ministar pravilnikom.«
»Članak 182.
(...)
(2) Obvezuje se ministar da pravilnike iz ... članka 41. stavka 5., ... ovoga Zakona donese u roku od 12 mjeseca od dana stupanja na snagu ovoga Zakona.
(...)
Članak 183.
(1) Do stupanja na snagu propisa iz članka 182. stavaka 1. i 2. ovoga Zakona primjenjuje se:
(...)
– Pravilnik o mjerilima, postupku i načinu određivanja iznosa naknade vlasnicima nekretnina i jedinicama lokalne samouprave ('Narodne novine', br. 59/06.),
(...)«
»Članak 186.
Danom stupanja na snagu ovoga Zakona prestaju važiti:
– Zakon