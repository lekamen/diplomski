 2003. bio je blagdan (također neradni dan).
Polazeći od okolnosti slučaja, to pitanje ulazi u domašaj članka 29. stavka 1. u vezi s člankom 19. Ustava, a u ovom se ustavnosudskom postupku prvi put razmatra s aspekta eventualne povrede ustavnog prava na pravnu sigurnost, kao posebnog aspekta ustavne zabrane arbitrarnosti u radu uprave i sudstva. Zbog promjene pristupa Ustavnog suda praksi upravnih tijela i upravnih sudova u tom pitanju, ova odluka prelazi granice pojedinačnog slučaja.
4. Za potrebe ustavnosudskog postupka pribavljen je spis Upravnog suda u Osijeku broj: Usl-649/13. Budući da u omotu spisa Upravnog suda u Osijeku postoji samo prva stranica osporenog prvostupanjskog rješenja (list 5 spisa), Ustavni sud zatražio je i zaprimio od nadležnog prvostupanjskog upravnog tijela to rješenje i ostalu mjerodavnu dokumentaciju.
II. ČINJENICE I OKOLNOSTI SLUČAJA
1) Upravni postupak u povodu zahtjeva za priznavanje prava na naknadu za oduzetu imovinu
5. U upravnom postupku u kojem je sudjelovalo više stranaka, a koji se u prvom stupnju vodio 13,5 godina (od 1997. do 2011.), prvostupanjskom upravnom tijelu podnesena su dva zahtjeva za priznavanje prava na naknadu za oduzetu imovinu koja im je kao prijašnjim vlasnicima odnosno njihovim zakonskim nasljednicima prvog nasljednog reda oduzeta od strane jugoslavenske komunističke vlasti, a koja je prenesena u općenarodnu imovinu, državno, društveno ili zadružno vlasništvo konfiskacijom, nacionalizacijom, agrarnom reformom i drugim propisima i načinima određenim zakonom (u daljnjem tekstu: zahtjev za priznavanje prava na naknadu za oduzetu imovinu ili zahtjev).
Ti su zahtjevi podneseni u različitim zakonodavnim razdobljima važenja Zakona o naknadi za imovinu oduzetu za vrijeme jugoslavenske komunističke vladavine (»Narodne novine« broj 92/96., 92/99. – ispravak, 39/99. – odluka i rješenje USRH broj: U-I-673/1996 i dr. od 21. travnja 1999., 42/99. – ispravak odluke i rješenja USRH od 21. travnja 1999., 43/00. – odluka USRH broj: U-I-673/1996. od 20. travnja 2000., 131/00. – odluka USRH broj: U-I-673/1996. i dr. od 20. prosinca 2000., 27/01. – odluka USRH broj: U-I-673/1996 i dr. od 28. ožujka 2001., 34/01. – ispravak odluke USRH od 28. ožujka 2001., 65/01. – odluka USRH broj: U-I-673/1996 i dr. od 12. srpnja 2001., 118/01. – odluka USRH broj: U-1-673/1996 i dr. od 19. prosinca 2001., 80/02., 81/02. – ispravak; u daljnjem tekstu: Zakon o naknadi).
5.1. Zahtjev je prvo podnijela jedna stranka prema zakonodavnom stanju koje je važilo 1997. godine, a nakon toga je zahtjev podnijelo više drugih stranaka, ali sada prema zakonodavnom stanju koje je važilo 2002. godine.
Budući da su se oba zahtjeva zasnivala na istoj činjeničnoj i pravnoj osnovi, zaključkom prvostupanjskog upravnog tijela, klasa: UP/I-943-01/97-01/1325, ur.broj: 2196-01-05-03/4-09-8 od 22. rujna 2009., upravni postupci spojeni su u jedan pod klasom: UP/I– 943-01/97-01/1325.
a) Prvi zahtjev za priznavanje prava na naknadu za oduzetu imovinu (1997.)
6. Prvi zahtjev nadležnom upravnom tijelu podnio je hrvatski državljanin Žarko Turičanin 30. lipnja 1997., u roku koji je bio propisan člankom 65. stavkom 3. Zakona o naknadi za imovinu oduzetu za vrijeme jugoslavenske komunističke vladavine (»Narodne novine« broj 92/96.; u daljnjem tekstu: ZoNak/96), koji je u mjerodavnom dijelu glasio (za cjelovite odredbe v. točku 17. obrazloženja ove odluke):
»Članak 65.
(...)
Prijašnji vlasnik dužan je podnijeti zahtjev u roku od šest mjeseci od dana stupanja na snagu ovoga Zakona ...«
b) Drugi zahtjev za priznavanje prava na naknadu za oduzetu imovinu (2003.)
7. Drugi zahtjev nadležnom upravnom tijelu podnijeli su 7. siječnja 2003. Ranko Turičanin (hrvatski državljanin), Veljko Turičanin (hrvatski državljanin) i Branka Turičanin (hrvatska državljanka).
Zahtjev je podnesen na temelju članka 7. stavka 1. Zakona o izmjenama i dopunama Zakona o naknadi za imovinu oduzetu za vrijeme jugoslavenske komunističke vladavine (»Narodne novine« broj 80/02. 