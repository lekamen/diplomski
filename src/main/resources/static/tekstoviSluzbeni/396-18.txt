 točka 11. briše se.
Dosadašnje točke 12., 13., 14. i 15. postaju točke 11., 12., 13. i 14.
Članak 75.
U članku 215. stavku 1. točki 4. riječi: »ovoga Zakona i propisa donesenih na temelju ovoga Zakona« zamjenjuju se riječju: »propisa«.
Članak 76.
U članku 216. stavku 2. točki 3. podtočki 2. riječi: »postotak ukupnog regulatornog kapitala« zamjenjuju se riječima: »stopu ukupnog kapitala«.
U podtočki 3. riječi: »postotak ukupnog regulatornog kapitala, koji« zamjenjuju se riječima: »stopu ukupnog kapitala, koja«.
U stavku 3. točki 3. podtočka 2. mijenja se i glasi:
»– stopu ukupnog kapitala matičnih kreditnih institucija koje se koriste diskrecijskim pravom određenim člankom 9. stavkom 1. Uredbe (EU) br. 575/2013, u obliku regulatornog kapitala koji se drži u društvima kćerima u trećoj zemlji«.
U podtočki 3. riječi: »postotak ukupnog regulatornog kapitala, koji« zamjenjuju se riječima: »stopu ukupnog kapitala, koja«.
Članak 77.
Iza članka 216. dodaje se glava XVII.a, naslovi iznad članaka i članci 216.a, 216.b, 216.c, 216.d, 216.e, 216.f, 216.g, 216.h, 216.i i 216.j koji glase:
»XVII.a SPORAZUMI O FINANCIJSKOJ POTPORI GRUPE
Sporazum o financijskoj potpori grupe
Članak 216.a
(1) Matična kreditna institucija u RH, matična kreditna institucija u EU-u sa sjedištem u RH, matični financijski holding u RH, matični financijski holding u EU-u sa sjedištem u RH, matični mješoviti financijski holding u RH, matični mješoviti financijski holding u EU-u sa sjedištem u RH, matični mješoviti holding u RH, matični mješoviti holding u EU-u sa sjedištem u RH i njihovo društvo kći, koje je kreditna institucija, investicijsko društvo ili financijska institucija, a koje je uključeno u superviziju na konsolidiranoj osnovi u skladu s ovim Zakonom, mogu sklopiti sporazum o financijskoj potpori grupe kreditnih institucija u RH kako bi se osigurala međusobna financijska potpora kada jedna ili više potpisnica ispune uvjete za ranu intervenciju u skladu s člankom 235. ovoga Zakona.
(2) Kreditna institucija može, kako bi se osigurala međusobna financijska potpora kada jedna ili više potpisnica ispune uvjete za ranu intervenciju u skladu s člankom 235. ovoga Zakona, sklopiti sporazum o financijskoj potpori grupe kreditnih institucija u EU-u sa sljedećim društvima:
1) matičnom kreditnom institucijom u EU-u sa sjedištem izvan Republike Hrvatske
2) matičnim financijskim holdingom u EU-u sa sjedištem izvan Republike Hrvatske
3) matičnim mješovitim financijskim holdingom u EU-u sa sjedištem izvan Republike Hrvatske
4) matičnim mješovitim holdingom u EU-u sa sjedištem izvan Republike Hrvatske
5) društvom kćeri društava iz točke od 1. do 4. ovoga stavka, koje je kreditna institucija, investicijsko društvo ili financijska institucija.
(3) Društva iz stavaka 1. i 2. ovoga članka mogu sklopiti sporazum o financijskoj potpori grupe samo ako u vrijeme njegova predlaganja ili sklapanja niti jedna od potpisnica sporazuma nije u fazi rane intervencije.
(4) Odredbe ove glave ne odnose se na ostale ugovore o financiranju unutar grupe kreditnih institucija u RH ili grupe kreditnih institucija u EU-u kod kojih niti jedna od njegovih potpisnica u trenutku sklapanja nije bila u fazi rane intervencije, a koji nisu sklopljeni s ciljem osiguranja međusobne financijske potpore kada jedna ili više potpisnica ispune uvjete za ranu intervenciju u skladu s člankom 235. ovoga Zakona.
(5) Sklapanje sporazuma iz stavaka 1. ili 2. ovoga članka nije uvjet kreditnoj instituciji za davanje financijske potpore drugoj članici grupe kreditnih institucija koja ima financijske poteškoće ako su ispunjeni svi sljedeći uvjeti:
1) ako je o tome u pojedinačnom slučaju sama donijela odluku
2) ako je davanje takve financijske potpore u skladu s politikom grupe kreditnih institucija i
3) ako to nije rizik za cijelu grupu kreditnih institucija.
(6) Sklapanje sporazuma iz stavaka 1. ili 2. ovoga članka nije uvjet kreditnoj instituciji koja je članica grupe kreditnih institucija u RH ili grupe kreditnih