78 17.07.2015 Odluka o osnivanju Međuresorne radne skupine za provedbu Odluke o premještanju i preseljenju državljana trećih zemalja ili osoba bez državljanstva koje ispunjavaju uvjete za odobrenje međunarodne zaštite
VLADA REPUBLIKE HRVATSKE
1508
Na temelju članka 24. stavaka 1. i 3. Zakona o Vladi Republike Hrvatske (»Narodne novine« br. 150/2011 i 119/2014), Vlada Republike Hrvatske je na sjednici održanoj 16. srpnja 2015. godine donijela
ODLUKU
O OSNIVANJU MEĐURESORNE RADNE SKUPINE ZA PROVEDBU ODLUKE O PREMJEŠTANJU I PRESELJENJU DRŽAVLJANA TREĆIH ZEMALJA ILI OSOBA BEZ DRŽAVLJANSTVA KOJE ISPUNJAVAJU UVJETE ZA ODOBRENJE MEĐUNARODNE ZAŠTITE
I.
Osniva se Međuresorna radna skupina za provedbu Odluke Vlade Republike Hrvatske o premještanju i preseljenju državljana trećih zemalja ili osoba bez državljanstva koje ispunjavaju uvjete za odobrenje međunarodne zaštite (u daljnjem tekstu: Međuresorna radna skupina).
II.
Zadaće Međuresorne radne skupine su:
– utvrđivanje kriterija za preseljenje i premještanje u Republiku Hrvatsku osoba koje će biti uključene u europski program premještanja i preseljenja državljana trećih zemalja ili osoba bez državljanstva koje ispunjavaju uvjete za odobrenje međunarodne zaštite (u daljnjem tekstu: Program), na temelju Odluke iz točke I. ove Odluke,
– osiguranje slobodnog ulaska i prijevoza u Republiku Hrvatsku,
– izrada Operativnog plana prihvata osoba koje se premještaju odnosno preseljavaju (u daljnjem tekstu: Operativni plan),
– koordiniranje, sustavno praćenje i izvještavanje o provedbi Operativnog plana, suradnja i razmjena informacija s ministarstvima i ostalim tijelima državne uprave, organizacijama i institucijama radi provedbe Odluke iz točke I. ove Odluke,
– priprema prijedloga procjene financijskog učinka radi osiguravanja potrebnih financijskih sredstava od 2016. godine do pune provedbe Odluke iz točke I. ove Odluke,
– ostale aktivnosti za punu provedbu Odluke iz točke I. ove Odluke.
III.
U Međuresornu radnu skupinu imenuju se:
1. pomoćnik ministrice u Ministarstvu vanjskih i europskih poslova, zadužen za europske poslove – supredsjedatelj Međuresorne radne skupine,
2. pomoćnik ministra u Ministarstvu unutarnjih poslova, zadužen za pitanja azila i migracija – supredsjedatelj Međuresorne radne skupine,
3. 1 član i 1 zamjenik člana iz Ministarstva financija,
4. 1 član i 1 zamjenik člana iz Ministarstva unutarnjih poslova,
5. 1 član i 1 zamjenik člana iz Ministarstva vanjskih i europskih poslova,
6. 1 član i 1 zamjenik člana iz Ministarstva socijalne politike i mladih,
7. 1 član i 1 zamjenik člana iz Ministarstva znanosti, obrazovanja i sporta,
8. 1 član i 1 zamjenik člana iz Ministarstva rada i mirovinskoga sustava,
9. 1 član i 1 zamjenik člana iz Ministarstva zdravlja,
10. 1 član i 1 zamjenik člana iz Ministarstva graditeljstva i prostornoga uređenja,
11. 1 član i 1 zamjenik člana iz Državnog ureda za upravljanje državnom imovinom,
12. 1 član i 1 zamjenik člana iz Državnog ureda za obnovu i stambeno zbrinjavanje,
13. 1 član i 1 zamjenik člana iz Ureda za ljudska i prava nacionalnih manjina.
Tijela iz stavka 1. podtočaka 2. – 13. ove točke, u roku od osam dana od dana stupanja na snagu ove Odluke, dostavit će Ministarstvu vanjskih i europskih poslova podatke o osobama koje će biti članovi i zamjenici članova Međuresorne radne skupine.
U rad Međuresorne radne skupine, prema potrebi, mogu se uključiti i druga državna tijela.
IV.
Za Međuresornu radnu skupinu, organizacijske i administrativno-tehničke poslove obavljat će Ministarstvo vanjskih i europskih poslova.
V.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/295 Urbroj: 50301-09/09-15-4 Zagreb, 16. srpnja 2015.
Predsjednik Zoran Milanović, v. r.
