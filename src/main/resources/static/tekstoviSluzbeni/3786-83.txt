 sudjeluje više fondova prenositelja kojima upravlja isto društvo za upravljanje, društvo za upravljanje mora dobiti odobrenje za pripajanje za svaki fond prenositelj posebno.
(3) Ako u postupku pripajanja sudjeluje više fondova prenositelja kojima upravljaju različita društva za upravljanje, svako društvo za upravljanje koje upravlja fondom prenositeljem mora dobiti odobrenje za pripajanje za svaki fond prenositelj posebno.
Zahtjev za izdavanje odobrenja za pripajanje
Članak 268.
(1) Zahtjev za izdavanje odobrenja za pripajanje Agenciji podnosi društvo za upravljanje fondom prenositeljem.
(2) Zahtjevu iz stavka 1. ovoga članka prilažu se:
1. nacrt pripajanja, u skladu s odredbama članka 269. ovoga Zakona
2. prospekt, pravila i ključni podaci za ulagatelje fonda preuzimatelja
3. mišljenje depozitara o pripajanju, iz članka 270. ovoga Zakona i
4. prijedlog obavijesti o pripajanju koje će se poslati ulagateljima fonda prenositelja i fonda preuzimatelja.
(3) Ako Agencija smatra da prilozi iz stavka 2. ovoga članka nisu potpuni, u roku od deset radnih dana od dana zaprimanja zahtjeva iz stavka 1. ovoga članka zatražit će njihovu dopunu.
(4) Agencija će o zahtjevu iz stavka 1. ovoga članka odlučiti u roku od 20 radnih dana od dana zaprimanja urednog zahtjeva.
Nacrt pripajanja
Članak 269.
(1) Društva za upravljanje koja upravljaju fondom prenositeljem i fondom preuzimateljem dužna su izraditi zajednički nacrt pripajanja.
(2) Nacrt pripajanja mora sadržavati:
1. naziv UCITS fondova koji sudjeluju u postupku pripajanja, tvrtku i sjedište društava za upravljanje koja upravljaju fondom prenositeljem i fondom preuzimateljem te naznaku da se provodi postupak pripajanja
2. kratak opis razloga za provedbu pripajanja i osnove pripajanja
3. opis predviđenih posljedica pripajanja na ulagatelje fonda prenositelja i fonda preuzimatelja
4. opis načina vrednovanja imovine i obveza fonda prenositelja i fonda preuzimatelja na datum izračuna omjera zamjene
5. opis metodologije koja će se primijeniti za izračun omjera zamjene na datum izračuna omjera zamjene
6. naznaku predviđenoga datuma provođenja statusne promjene i
7. detaljan opis postupaka u vezi s prijenosom imovine fonda prenositelja na fond preuzimatelj i u vezi sa zamjenom udjela u fondu prenositelju za udjele u fondu preuzimatelju.
(3) Agencija od društva za upravljanje fondom prenositeljem i fondom preuzimateljem ne smije tražiti da se u nacrt pripajanja unesu dodatne informacije, osim navedenih u stavku 2. ovoga članka.
(4) Osim informacija i dokumentacije iz stavka 2. ovoga članka, društva za upravljanje fondom prenositeljem i fondom preuzimateljem u nacrt pripajanja mogu unijeti i dodatne informacije povezane s postupkom pripajanja.
(5) Nacrt pripajanja potpisuju svi članovi uprave društava za upravljanje fondom prenositeljem i fondom preuzimateljem.
(6) Ako u postupku pripajanja sudjeluje više fondova prenositelja, izrađuje se jedan nacrt pripajanja.
(7) Ako društvo za upravljanje upravlja i fondom prenositeljem i fondom preuzimateljem, nacrt pripajanja izrađuje samo.
Mišljenje depozitara o pripajanju
Članak 270.
(1) Depozitari UCITS fondova koji sudjeluju u postupku pripajanja dužni su, samostalno i neovisno jedan od drugoga, izraditi mišljenje o pripajanju svaki za UCITS fond za koji obavlja poslove depozitara, na temelju nacrta pripajanja iz članka 259. ovoga Zakona.
(2) U svome mišljenju depozitar mora izričito navesti jesu li propisani sadržaji iz članka 269. stavka 2. točaka 1., 3., 4., 5., 6. i 7. ovoga Zakona izrađeni u skladu s odredbama ovoga Zakona i prospektom UCITS fonda.
(3) Troškovi povezani s izradom mišljenja depozitara o pripajanju ne smiju biti plaćeni iz imovine UCITS fondova koji sudjeluju u postupku pripajanja.
Obavještavanje ulagatelja kod pripajanja
Članak 271.
(1) Društvo za upravljanje fondom preuzimateljem dužno je na prikladan način i jednostavnim jezikom obavijestiti sve ulagatelje fonda preuzimatelja o svim radnjama i okolnostima pripajanja, kako bi mogli 