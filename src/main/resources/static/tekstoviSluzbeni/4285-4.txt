 počinila štetu na poljoprivrednim kulturama.
V. OCJENA USTAVNOG SUDA
8. Temeljni prigovor predlagatelja odnosi se na nerazmjernost umanjenja imovine lovoovlaštenika na ime naknade zbog zakonom nametnute odgovornosti za štetu od divljači. Stoga je pri razmatranju osnovanosti prijedloga predlagatelja, Ustavni sud ocijenio mjerodavnim sljedeće odredbe Ustava:
»Članak 16.
Slobode i prava mogu se ograničiti samo zakonom da bi se zaštitila sloboda i prava drugih ljudi te pravni poredak, javni moral i zdravlje.
Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.«
»Članak 48.
Jamči se pravo vlasništva.
Vlasništvo obvezuje. Nositelji vlasničkog prava ... dužni su pridonositi općem dobru.
(...)«
»Članak 50.
Zakonom je moguće u interesu Republike Hrvatske ograničiti ... vlasništvo, uz naknadu tržišne vrijednosti.
(...)«
9. Neprijeporno je da zakonodavac u uređenju gospodarskih odnosa uživa široku slobodu prosudbe. To uključuje i uređenje odnosa u području lovstva. Istodobno, pretpostavke za odštetnu odgovornost lovoovlaštenika za divljač u lovištu, kao i svi ostali odnosi koji su predmet Zakona o lovstvu, moraju biti uređeni na način koji će biti suglasan s ustavnim zahtjevima vladavine prava iz članka 3. Ustava i odgovarajućim ustavnim jamstvima.
10. Pravo lova jest ovlast da se na određenoj površini zemljišta i voda provode radnje uzgoja, zaštite, lova i korištenja divljači i njezinih dijelova. Ta ovlast pripada javnoj vlasti (dominalni lovni sustav) koja ga koncesijom ili zakupom prenosi na druge pravne osobe (udruge i trgovačka društva) ili fizičke osobe.
11. Članak 83. nalazi se u glavi VIII. Zakona o lovstvu: »Sprječavanje štete i naknada štete«. Člankom 77. stavkom 1. Zakona o lovstvu propisano je temeljno načelo odštetne odgovornosti u lovištima te je određeno da je lovoovlaštenik (osoba kojoj je javna vlast prenijela pravo lova na lovištu) obvezatan poduzimati određene mjere za sprječavanje štete koju divljač može nanijeti ljudima ili imovini na zemljištima na kojima se prostire lovište. Osim toga, stavkom 2. članka 77. Zakona o lovstvu propisano je da su i korisnici zemljišta dužni poduzimati propisane mjere radi sprječavanja štete od divljači (mjere su propisane člankom 79. Zakona o lovstvu).
Ukoliko ipak dođe do štete koju divljač nanese ljudima ili imovini, pravila odštetne odgovornosti su propisana člankom 83. Zakona o lovstvu, koji je (u jednom dijelu) predmet osporavanja u ovom postupku.
12. Divljač je definirana u članku 2. stavku 1. točki 1. Zakona o lovstvu na sljedeći način:
»Članak 2.
(...)
1. Divljač – zakonom određene životinjske vrste koje slobodno žive u prirodi, na površinama namijenjenim za uzgoj ili intenzivni uzgoj i razmnožavanje u svrhu lova i korištenja.
(...)«
Popis divljači naveden je u članku 3. Zakona o lovstvu. Ujedno je člankom 4. Zakona o lovstvu propisano i:
»Članak 4.
Divljač je dobro od interesa za Republiku Hrvatsku i ima njezinu osobitu zaštitu.«
Opća pravila o ograničenjima koja mora trpjeti vlasnik odnosno ovlaštenik prava na stvarima koja su zakonom proglašena stvarima od interesa za Republiku Hrvatsku propisana su člankom 32. stavkom 2. Zakona o vlasništvu i drugim stvarnim pravima (»Narodne novine« broj 91/96., 68/98., 137/99., 22/00., 73/00., 114/01., 79/06., 141/06., 146/08., 38/09., 153/09. i 143/12.; u daljnjem tekstu: Zakon o vlasništvu), koji glasi:
»Članak 32.
(...)
(2) Vlasnik neke od stvari koje su na temelju Ustava posebnim zakonom proglašene stvarima od interesa za Republiku, i za koje je propisan poseban način njihove uporabe i iskorištavanja od strane njihovih vlasnika i ovlaštenika drugih prava na njima, dužan je izvršavati svoje pravo vlasništva s time u skladu, ali mu pripada pravo na naknadu za ograničenja kojima je podvrgnut.
(...)«
13. U odnosu na odštetnu odgovornost lovoovlaštenika za štetu od divljači (odnosno za izvanugovornu obvezu), predlagatelj polazi od stajališta da lovoovlaštenik za takvu štetu