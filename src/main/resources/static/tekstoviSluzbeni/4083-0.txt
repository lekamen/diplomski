55 15.06.2016 Naredba o izmjeni Naredbe o mjerama zaštite životinja od zaraznih i nametničkih bolesti i njihovom financiranju od 1. travnja do 31. prosinca 2016. godine
MINISTARSTVO POLJOPRIVREDE
1432
Na temelju članka 17. stavka 1. Zakona o veterinarstvu (»Narodne novine« broj 82/2013 i 148/2013) ministar poljoprivrede donosi
NAREDBU
O IZMJENI NAREDBE O MJERAMA ZAŠTITE ŽIVOTINJA OD ZARAZNIH I NAMETNIČKIH BOLESTI I NJIHOVOM FINANCIRANJU OD 1. TRAVNJA DO 31. PROSINCA 2016. GODINE
Članak 1.
U Naredbi o mjerama zaštite životinja od zaraznih i nametničkih bolesti i njihovom financiranju od 1. travnja do 31. prosinca 2016. godine (»Narodne novine«, broj 31/2016) u dijelu III. točka 17. mijenja se i glasi:
»17. Goveđa spongiformna encefalopatija
(1) Na goveđu spongiformnu encefalopatiju moraju biti pretražena sva goveda:
(a) za koja se sumnja da su oboljela od goveđe spongiformne encefalopatije, bez obzira na starost;
(b) starija od 48 mjeseci koja:
– pri ante mortem pregledu, pokazuju znakove bolesti na temelju kojih se može posumnjati da su zaražena ili pokazuju fiziološke ili funkcionalne poremećaje, uključujući poremećaje središnjeg živčanog sustava;
– su zaklana iz nužde odnosno upućena na prisilno (hitno) klanje od strane veterinara nakon nesreće ili zbog ozbiljnih fizioloških ili funkcionalnih poremećaja, uključujući poremećaje središnjeg živčanog sustava;
– su uginula ili usmrćena na gospodarstvu, osim goveda usmrćenih u okviru suzbijanja epidemije odnosno iskorjenjivanja bolesti;
– su uginula ili usmrćena tijekom prijevoza ili u klaonici.
(2) Troškovi provođenja mjera iz stavka 1. ove točke podmiruju se iz državnog proračuna.«
Članak 2.
Ova Naredba stupa na snagu prvoga dana od dana objave u »Narodnim novinama«.
Klasa: 011-02/16-01/07
Urbroj: 525-10/0137-16-3
Zagreb, 3. lipnja 2016.
Ministar prof. dr. sc. Davor Romić, v. r.
