presumpciju potpunog dokaza o istinitosti određenih činjenica, i po ocjeni Suda, nije bilo mjesta prekidu ovog postupka za rješenje prethodnog pitanja o utvrđenju nasljednika iza pok. Olge Žerjav. Imajući u vidu naprijed navedene javne isprave kao i činjenicu da su iza pok. Olge Žerjav vođena dva ostavinska postupka, i to jedan okončan rješenjem, broj O-2720/75 od 25. studenog 1975. u kojem je njenim nasljednikom proglašen na temelju zakona brat Miroslav Rabatić, a Ivica Žerjav sa svojim potraživanjem u iznosu od 14.608,50 din prema ostavinskoj masi upućen u redovnu parnicu te rješenje, broj O-4690/97 od 23. lipnja 1997., gdje su iza pok. Olge Žerjav njezinim nasljednicima proglašeni njezin sin Ivica Žerjav, te unuke Jasna Crkvenčić Bojić i Željka Guttman, poklanjajući upravo vjeru u javne isprave odnosno izvode iz matice rođenih, rodni list, kao i vjenčani list, osnovano su zaključila upravna tijela da sada pok. Olga Žerjav nije bila majka Ivana Žerjava te Vere Žerjav budući je kao njihova majka upisana Margareta Žerjav, rođ. Egger.
Stoga je pravilno zaključilo tijelo prvog stupnja da je upisom u matične knjige upisana činjenica očinstva i majčinstva neke osobe, da se radi o izvacima iz matične knjige rođenih, rodnim listovima, te vjenčanom listu, koji predstavljaju javne isprave, a ukoliko netko tvrdi da je sadržaj tih isprava neistinit da je na njemu teret dokazivanja kako sadržaj javne isprave nije istinit.«
5) Prigovori podnositelja izneseni u ustavnoj tužbi
36. Podnositelji u ustavnoj tužbi opširno ponavljaju tijek postupka, te se očituju na ocjenu nadležnih upravnih tijela i Visokog upravnog suda da je valjano rješenje o nasljeđivanju iza pok. Olge Žerjav od 25. studenoga 1975. Ističu kako su na činjenice iz kojih slijedi zaključak o »manjkavostima te procjene« bezuspješno upućivali tijekom cijelog postupka koji je prethodio podnošenju ustavne tužbe. U tim okvirima obrazlažu i istaknute povrede ustavnih prava:
»... gotovo 16 godina nakon nastupanja pravomoćnosti Rješenja naslovnog tijela od 26. 06. 1998. g., kojim su u cijelosti vraćeni u vlasništvo poslovni prostori u Zagrebu. Preradovićeva 1, donesen je pobijani akt kojim se to pravomoćno rješenje zamjenjuje drugim pravomoćnim rješenjem. Oba ta rješenja su osnova za uknjižbu prava vlasništva u zemljišne knjige ... razlog za obnovu upravnog postupka ... bilo je, prema citiranim Rješenjima Ministarstva pravosuđa i Upravnog suda ‘promijenjeno stajalište nadležnih tijela u odnosu na status zakupca u postupku vraćanja oduzete imovine’ ...
(...)
Podnositelji ove tužbe su nakon nastupanja pravomoćnosti rješenja od dana 26. 06. 1998. g. postupali pouzdajući se u trajnost njegovih pravnih učinaka. Stoga su i pristupili prodaji poslovnih prostora uknjiženih temeljem tog rješenja u zemljišne knjige kao njihovo isključivo vlasništvo. Oni nisu mogli utjecati na način rada prvostupanjskog tijela po pitanju uključivanja u postupak zakupaca poslovnih prostora, kao zainteresiranih stranaka u upravnom postupku. Iz cijelog tijeka upravnog postupka proizlazi da upravna tijela niti ne spore da su pogriješila u postupanju u tom pogledu. Iako su tijekom postupka pokušala prebaciti odgovornost za vlastite propuste na podnositelje ove ustavne tužbe po pitanju utvrđivanja nasljednika iza pok. Olge Žerjav, podnositelji ove tužbe smatraju da ni u tom nisu uspjela. Naime, podnositelji ove tužbe i danas su istog uvjerenja kao i na početku upravnog postupka za povrat oduzete imovine po pitanju svog srodstva s danas pokojnom Olgom Žerjav ... donošenjem pobijanog akta nije postignuta pravična ravnoteža između interesa Republike Hrvatske i zaštite njihovog prava vlasništva.
Donošenjem rješenja o obnovi upravnog postupka za povrat oduzete imovine gotovo 8 godina nakon nastupanja pravomoćnosti rješenja o povratu, te pobijanog akta gotovo 16 godina od tog trenutka, država je jednostrano zahvatila u vlasnička prava podnositelja ove ustavne tužbe.
Zbog pogrešaka upravnih tijela opisanih u ovoj tužbi njeni 