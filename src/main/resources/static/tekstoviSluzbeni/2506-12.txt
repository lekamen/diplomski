 dostatne osnove za ocjenu da je produljenje istražnog zatvora podnositelju zbog opasnosti od bijega bilo određeno »u skladu sa zakonom« i da je »zakonito«, a osobito zbog neuvažavanja vremenske dinamike događaja uslijed koje je opasnost od bijega podnositelja postala očito neznatna (uz točku 22.1. v. i točku 27. obrazloženja odluke broj: U-III-5141/2011).
45. Ustavni sud na kraju podsjeća da zahtjevi »zakonitosti« (lawfulness) proizlaze iz konvencijskog prava. ESLJP opetovano naglašava kako se sva lišenja slobode moraju provoditi 'u postupku propisanom zakonom' i biti 'zakonita' kako bi pojedinac bio zaštićen od arbitrarnosti vlasti koje odlučuju o oduzimanju njegove slobode (predmet Bizzotto protiv Grčke, presuda, 15. studenoga 1996., zahtjev br. 22126/93, § 31.). Zahtjev 'zakonitosti' iz članka 5. Konvencije ne znači samo puko poštovanje mjerodavnog domaćeg prava već to pravo mora biti sukladno općim načelima Konvencije, a osobito načelu vladavine prava iz preambule Konvencije (predmet Ilascu i drugi protiv Moldove i Rusije, presuda, veliko vijeće, 8. srpnja 2004., zahtjev br. 48787/99, § 461.).
Zahtjevi »zakonitosti« u smislu konvencijskog prava podvode se u hrvatskom ustavnom poretku pod vladavinu prava kao najvišu vrednotu ustavnog poretka Republike Hrvatske (članak 3. Ustava).
3) Primjena načelnih pravnih stajališta na konkretan slučaj
46. Ustavni sud ponavlja da je u postupcima pokrenutim ustavnim tužbama njegova zadaća usmjerena na zaštitu individualnih prava pojedinaca zajamčenih Ustavom. Ona je stoga ograničena na ispitivanje jesu li nadležni sudovi ispunili svoje obveze u području ljudskih prava i temeljnih sloboda (ustavnih prava) na koje ih obvezuje nacionalni Ustav. Sukladno tome, čak i kad bi nacionalni sudovi pogriješili u nekom konkretnom slučaju, Ustavni sud ne bi bio nadležan popravljati tu pogrešku, osim ako ona ne zadire u ljudska prava i temeljne slobode zajamčene Ustavom.
a) Produljenje istražnog zatvora zbog opasnosti od bijega (točka I. izreke osporenog rješenja)
47. Ustavni sud prvo utvrđuje nespornom činjenicu da u konkretnom slučaju postoji osnovana sumnja da je podnositelj počinio kaznena djela za koja se tereti u slučaju FIMI-MEDIA, jer ona i dalje proizlazi iz potvrđene optužnice (v. točku 35. obrazloženja ove odluke).
Ostaje da se ispita je li nadležni sud naveo dostatne i relevantne razloge za utvrđenje da u konkretnom slučaju postoje »osobite okolnosti« u smislu članka 123. stavka 1. točke 1. ZKP-a/08 koje upućuju da i dalje postoji opasnost od bijega podnositelja pusti li ga sud da se brani sa slobode.
48. Nadležnost Ustavnog suda u ovom slučaju ograničena je na ispitivanje jesu li učinci osporenog rješenja o produljenju istražnog zatvora doveli do povrede podnositeljevog ustavnog prava na osobnu slobodu u proceduralnom aspektu, kojoj povredi podnositelj prigovara u ustavnoj tužbi. To znači da nadzor Ustavnog suda u ovom ustavnosudskom postupku isključuje razmatranje bilo kojeg elementa ovog slučaja koji bi imao materijalnopravna (supstancijalna) obilježja.
Sukladno tome, Ustavni sud u ovom ustavnosudskom postupku mora odgovoriti na pitanje: polazeći od okolnosti konkretnog slučaja, je li produljenje istražnog zatvora podnositelju bilo »zakonito« odnosno u »skladu s postupkom propisanim zakonom« s aspekta ustavnih i konvencijskih zahtjeva vezanih uz lišenje slobode prije prvostupanjske presude zbog postojanja opasnosti od bijega?
49. Nekoliko je razloga kojima je nadležni sud opravdao svoju ocjenu da u konkretnom slučaju i dalje postoji opasnost od bijega podnositelja, a zbog kojih je opravdano u slučaju FIMI-MEDIA ponovo mu produljiti istražni zatvor u fazi postupka prije donošenja prvostupanjske presude. To su sljedeći razlozi:
– prvo, podnositelj je u prosincu 2010. pobjegao iz zemlje pa je njegova prisutnost pred domaćim kaznenim sudom bila osigurana tek njegovim izručenjem iz Republike Austrije u srpnju 2011. (čemu se sam podnositelj protivio);
– drugo, protiv optuženika je u tijeku još