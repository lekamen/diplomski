 u Zagrebu podnositelj u cijelosti bio uskraćen u ostvarenju svoga ustavnog prava na procesnu ravnopravnost s protivnom stranom u kaznenom postupku s obzirom na način na koji su u tom postupku izvedeni dokazi. Vrhovni sud sve je te propuste opravdao. Riječ je, dakle, o navodnoj povredi ustavnog prava podnositelja na jednakost oružja.
316. Ostali prigovori podnositelja razmatraju se u trećem dijelu obrazloženja ove odluke (»C. Ostali prigovori vezani uz pravo na pravično suđenje«) s obzirom na to da su vezani i uz slučaj Hypo i uz slučaj INA-MOL.
VI. OCJENE USTAVNOG SUDA
317. Na temelju utvrđenog činjeničnog stanja, nadležni sudovi pravomoćno su osudili podnositelja za počinjenje kaznenog djela primanja mita iz članka 347. stavka 1. KZ-a/97 jer je »kao službena osoba primio dar da u granicama svoje ovlasti obavi službenu radnju koju ne bi smio obaviti«.
Sudovi su također pravomoćno utvrdili »da novčani iznos od 5,000.000,00 eura u kunskoj protuvrijednosti predstavlja imovinsku korist koju je optuženi Ivo Sanader ostvario kaznenim djelom iz članka 347. stavak 1. Kaznenog zakona«.
318. Kao što je prethodno rečeno, iz ustavne tužbe može se izvesti zaključak da podnositelj smatra kako pravomoćna izreka presude u slučaju INA-MOL ne zadovoljava zahtjeve vladavine prava jer je s obzirom na činjenični opis djela, sadržan u izreci presude, povrijeđeno ustavno jamstvo na pravnu utvrđenost kaznenog djela i kazne (članak 3. u vezi s člankom 31. stavkom 1. Ustava). Taj se prigovor podnositelja razmatra u nastavku teksta (točke A. i B.).
A. SVOJSTVO »SLUŽBENE OSOBE« (ČLANAK 31. STAVAK 1. USTAVA)
319. Ustavni sud ponavlja da prema članku 347. stavku 1. KZ-a/97 kazneno djelo primanja mita može počiniti samo »službena ili odgovorna osoba«. Sudovi su utvrdili da je podnositelj u slučaju INA-MOL djelo počinio u svojstvu »službene osobe«. Na ovom mjestu treba ponoviti mjerodavni dio članka 89. stavka 3. KZ-a/97 (za cijeli stavak 3. v. točku 292.):
»GLAVA DEVETA (IX.)
ZNAČENJE IZRAZA U OVOM ZAKONU
Članak 89.
(...)
(3) Službena osoba kad je ona označena kao počinitelj kaznenog djela je izabrani ili imenovani dužnosnik u predstavničkom tijelu, državni dužnosnik i službenik koji obavlja službene poslove u ... tijelu, uredu i stručnoj službi Vlade Republike Hrvatske ...«
1) Predsjednik Vlade kao »službena osoba« u smislu članka 89. stavka 3. KZ-a/97
320. Kao što je prethodno rečeno, kaznena djela protiv službene dužnosti – primanjem mita iz članka 347. KZ-a/97 pripadaju skupini tzv. delicta propria, to jest posebnih kaznenih djela koja mogu počiniti samo osobe s određenim svojstvom (v. točku 293.).
Svojstvo počinitelja kao »službene ili odgovorne osobe« konstitutivno je obilježje bića kaznenog djela primanja mita iz članka 347. KZ-a/97. Kao i svako drugo obilježje, i svojstvo počinitelja sud mora nedvojbeno utvrditi na temelju provedenog dokaznog postupka. O tome da je ta okolnost utvrđena sudovi se moraju očitovati u obrazloženju presude. Ako se ta pravno relevantna činjenica u postupku ne utvrdi, a s obzirom na to da se ista ne predmnijeva, tada nisu ostvarena sva obilježja kaznenog djela kao pretpostavka za utvrđivanje ostalih elemenata kaznenog djela, napose protupravnosti i krivnje.
321. U članku 89. stavku 3. KZ-a/97 državni dužnosnici koji mogu imati svojstvo »službene osobe« taksativno su nabrojani. Nedvojbeno je da se u članku 89. stavku 3. KZ-a/97 izrijekom ne navodi predsjednik Vlade kao »službena osoba«. Ne navode se izrijekom ni članovi Vlade (a ni predsjednik Republike Hrvatske).
Ukratko, državni dužnosnici u izvršnoj vlasti, za razliku od onih u predstavničkim tijelima te sudaca i nositelja drugih pravosudnih dužnosti, nisu posebno istaknuti kao »službene osobe« u članku 89. stavku 3. KZ-a/97. Iznimka su »državni dužnosnici i službenici koji obavljaju službene poslove ... u uredu i stručnoj službi Vlade Republike Hrvatske«, što upućuje, primjerice, na predstojnika i zamjenika predstojnika Ureda predsjednika Vlade, glavnog tajnika i