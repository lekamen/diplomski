11 30.01.2015 Uredba o ugovaranju i provedbi energetske usluge u javnom sektoru
VLADA REPUBLIKE HRVATSKE
212
Na temelju članka 27. stavka 1. Zakona o energetskoj učinkovitosti (»Narodne novine«, broj 127/2014), Vlada Republike Hrvatske je na sjednici održanoj 29. siječnja 2015. godine donijela
UREDBU
O UGOVARANJU I PROVEDBI ENERGETSKE USLUGE U JAVNOM SEKTORU
OPĆE ODREDBE
Članak 1.
Ovom Uredbom propisuje se način ugovaranja energetske usluge za javni sektor, obveze pružatelja i naručitelja energetske usluge i sadržaj ugovora o energetskom učinku, te proračunsko praćenje energetske usluge za naručitelja energetske usluge iz javnog sektora.
Članak 2.
Odredbe ove Uredbe odnose se na proračunske i izvanproračunske korisnike državnog proračuna, jedinice lokalne i područne (regionalne) samouprave (u daljnjem tekstu: naručitelj energetske usluge) te na pružatelje energetske usluge i Agenciju za pravni promet i posredovanje nekretninama.
Članak 3.
(1) Pojmovi koji se koriste u ovoj Uredbi imaju značenja određena posebnim zakonom kojim se uređuje područje energetske učinkovitosti i drugim posebnim propisima.
(2) U ovoj se Uredbi koriste i izrazi koji u smislu ove Uredbe imaju sljedeća značenja:
1. cjelovita obnova zgrade je maksimalni skup različitih mjera poboljšanja energetske učinkovitosti uz zadovoljenje tehničkih propisa i načela ekonomičnosti, obuhvaća mjere poboljšanja toplinskih karakteristika vanjske ovojnice, vanjske stolarije, tehničkih sustava u zgradi (grijanje, priprema potrošne tople vode, hlađenje, ventilacija i klimatizacija), rasvjete, korištenje alternativnih izvora energije (obnovljivi izvori energije kao što su sunčeva energija, biomasa, geotermalna energija, daljinsko grijanje i hlađenje, kogeneracija, dizalice topline koje koriste okoliš kao izvor energije i sl.), te zamjena energenta prema uvjetima lokacije,
2. cjelovita obnova javne rasvjete su mjere obnove i/ili zamjene svjetiljaka energetski učinkovitijima i primjena mjera regulacije intenziteta svjetlosnog toka,
3. proračun uštede energije je proračun godišnje potrebne toplinske energije za grijanje po jedinici ploštine korisne površine zgrade i proračun potrebne primarne energije po jedinici ploštine korisne površine zgrade koja uključuje potrebnu energiju za grijanje, hlađenje, potrošnu toplu vodu, klimatizaciju, ventilaciju i rasvjetu,
4. ugovor o energetskom učinku (u daljnjem tekstu: Ugovor) je ugovor o energetskom učinku u smislu posebnog zakona kojim se uređuje područje energetske učinkovitosti, koji se sklapa nakon provedenog postupka nabave, a u skladu s posebnim zakonom kojim se uređuju obvezni odnosi,
5. ušteda vode je ušteda koja se dokazuje mjerenjem potrošnje vode na mjernim mjestima u vlasništvu ovlaštenih isporučitelja vodnih usluga javne vodoopskrbe. Ušteda vode izračunava se kao razlika referentne potrošnje i izmjerene potrošnje vode u obračunskom periodu nakon provedenih mjera energetske obnove,
6. ušteda energije za grijanje, hlađenje, pripremu potrošne tople vode, klimatizaciju, ventilaciju i rasvjetu dokazuje se proračunom uštede energije,
7. vrijednost uštede energije – novčana vrijednost uštede energije koja se izračunava kao umnožak uštede energije i jedinične cijene energije za svaki pojedini energent. Ukupna vrijednost uštede energije predstavlja zbroj vrijednosti ušteda energije za sve energente. Za izračun vrijednosti uštede energije mogu se primjenjivati jedinične cijene energenata u fiksnom iznosu, primjenom indeksiranja cijena ili prema stvarnim cijenama energenata u trenutku obračuna,
8. vrijednost uštede je ušteda izražena u novcu koja se ostvaruje zamjenom energenta, a utvrđuje se sukladno predviđenom rastu cijena energija prema prilogu II Delegirane Uredbe komisije (EU) br. 244/2012 od 16. siječnja 2012. o dopuni Direktive 2010/31/EU Europskog parlamenta i Vijeća o energetskim svojstvima zgrada utvrđivanjem usporednog metodološkog okvira za izračunavanje troškovno optimalnih razina za minimalne zahtjeve energetskih