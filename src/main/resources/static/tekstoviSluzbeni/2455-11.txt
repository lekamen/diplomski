 Sudišta, zaključkom utvrditi predujam za pokriće troškova izvođenja pojedinog dokaza i odrediti rok u kojemu taj predujam treba biti uplaćen.
(2) Ako predujam ne bude uplaćen u roku koji je za to određen, dokaz se neće izvesti.
7. Usmena rasprava
Zakazivanje i javnost usmene rasprave
Članak 46.
(1) O zakazivanju usmene rasprave arbitražni sud dužan je pravodobno izvijestiti stranke uz navođenje podataka o datumu, satu i mjestu održavanja raspravnog ročišta.
(2) Usmena rasprava održava se uz isključenje javnosti ako se stranke nisu drukčije sporazumjele.
Pripremanje usmene rasprave
Članak 47.
(1) Ako je potrebno saslušati svjedoke, svaka je stranka dužna najmanje 15 dana prije ročišta priopćiti podneskom arbitražnom sudu i drugoj stranci, ako to već nije učinila na prethodno održanom ročištu, imena i adrese svjedoka koje namjerava predložiti te naznačiti predmet svjedočenja i jezik na kojemu će se saslušanje svjedoka obaviti.
(2) Arbitražni će sud u dogovoru s tajnikom Sudišta osigurati prijevod usmenih izjava na raspravi i vođenja zapisnika o ročištu ako smatra da je to potrebno s obzirom na okolnosti slučaja ili ako su se stranke o tome sporazumjele i to priopćile arbitražnom sudu najmanje 15 dana prije održavanja ročišta.
8. Privremene mjere
Vrste privremenih mjera
Članak 48.
(1) Ugovaranjem nadležnosti Sudišta stranke pristaju na nadležnost Sudišta i arbitražnog suda za određivanje privremenih mjera u skladu s odredbama ovoga Pravilnika.
(2) Ako se stranke nisu drukčije sporazumjele, arbitražni sud može, na zahtjev jedne od njih, privremenom mjerom osiguranja naložiti bilo kojoj od njih da poduzme određenu mjeru koju arbitražni sud smatra potrebnom, a osobito:
(a) naložiti poduzimanje određenih radnji radi održanja ili uspostave određenog stanja stvari dok traje arbitražni postupak,
(b) zabraniti jednoj od stranaka poduzimanje određene radnje;
(c) dopustiti jednoj od stranaka poduzimanje određenih radnji radi očuvanja postojećega stanja ili uspostave prijašnjega stanja; obzirom na predmet spora,:
(d) odrediti oduzimanje određenih stvari i njihovo povjeravanje na čuvanje predlagatelju ili trećoj osobi;
(e) urediti privremeno odnose među strankama;
(f) naložiti stranci polaganje jamčevine kao uvjeta za određivanje neke druge privremene mjere, ili kao uvjeta za neodređivanje te mjere, ili kao mjere za pojačanje učinkovitosti drugih izrečenih mjera ili kao osiguranja iz kojega bi predlagatelj privremene mjere mogao namiriti svoju utuženu tražbinu, uključujući i pravo na naknadu troškova postupka;
(g) odrediti i provesti osiguranje dokaza.
Postupak određivanja privremenih mjera
Članak 49.
(1) Arbitražni sud odredit će privremenu mjeru u pravilu tek nakon što drugoj stranci omogući da se izjasni o prijedlogu za njezino određivanje.
(2) Arbitražni sud može odrediti privremenu mjeru prije nego što je drugoj stranci bilo omogućeno da se izjasni o prijedlogu samo ako stranka koja traži njezino određivanje učini vjerojatnim da bi to bilo nužno radi učinkovitosti privremene mjere.
(3) U slučaju iz stavka 2. ovoga članka stranka koja traži određivanje privremene mjere dužna je priopćiti arbitražnom sudu sve okolnosti važne za odluku arbitražnog suda te izjavu da će odgovarati za štetu uzrokovanu propuštanjem davanja obavijesti o okolnostima koje su joj bile poznate ili su joj morale biti poznate. U svakom slučaju arbitražni sud dužan je omogućiti drugoj stranci da se izjasni o prijedlogu čim to po prirodi stvari bude moguće te nakon prijema izjašnjenja druge stranke preispitati donesenu odluku o privremenoj mjeri.
(4) Odluka o privremenoj mjeri donosi se u obliku pravorijeka i mora biti obrazložena. U osobito hitnim slučajevima privremena mjera može se izdati i bez obrazloženja. Ako bude potrebno obratiti se sudu radi ovrhe privremene mjere ili ako to zatraži protivna stranka, izradit će se obrazloženi pisani otpravak odluke o privremenoj mjeri.
(5) O postupanju prema određenim mjerama osiguranja stranke su dužne bez odlaganja