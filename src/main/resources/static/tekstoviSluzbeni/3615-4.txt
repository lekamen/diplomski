 pristupa dok je za uslugu poziva uvijek odredio iznos od 0,00 kn/min što je suprotno obvezi troškovne usmjerenosti cijena. Iz svega je razvidno da je rješenje obrazloženo sukladno odredbama ZUP-a, isto tako da nije točno da tužitelju nije omogućeno sudjelovanje u postupku budući da je tuženik, što je razvidno i iz obrazloženja osporenog rješenja, jer je odmah po pokretanju inspekcijskog nadzora radi utvrđivanja činjenice zatraženo očitovanje tužitelja te mu je na taj način omogućio da se izjasni o svim činjenicama i navodima koji mu se stavljaju na teret. Predlaže da se tužba odbije kao neosnovana, a u odnosu na ostale prijedloge smatra da su neosnovani. Što se tiče prijedloga za održavanje usmene rasprave tuženik prepušta sudu da odluči je li ona u ovom predmetu potrebna.
Zainteresirana osoba Metronet Telekomunikacije d.d. u svom odgovoru na tužbu ističe pogrešno shvaćanje tužitelja da bi odredba članka 41. stavka 11. ZEK-a isključivala istovremenu primjenu članka 63. ZEK-a, to jest da bi operator sa značajnom tržišnom snagom kojom su određene regulatorne obveze u postupku analize tržišta bio izuzet od primjene tih obveza u postupcima javne nabave. Navodi da je tuženik u cjelokupnom postupku analize mjerodavnog tržišta javno dostupne telefonske usluge u mjesnom i/ili međumjesnom prometu koja se pruža na fiksnoj lokaciji za poslovne korisnike razmatrao mjerodavno tržište u odnosu na sve poslovne korisnike, te u promatranju mjerodavnog tržišta nije razmatrao posebne skupine posebnih korisnika kod određivanja tržišnog udjela operatora koji djeluje na mjerodavnom tržištu niti je prilikom određivanja regulatornih obveza odredio da bi operator sa značajnom tržišnom snagom na mjerodavnom tržištu trebao postupati drugačije prema određenim skupinama korisnika. Naprotiv u dokumentu Analiza tržišta javno dostupne telefonske usluge u mjesnom i/ili međumjesnom prometu za poslovne korisnike srpanj 2011. koja čini sastavni dio odluke tuženika donesene u postupku analize tržišta javno dostupne telefonske usluge u mjesnom i/ili međumjesnom prometu koja se pruža na fiksnoj lokaciji za poslovne korisnike u poglavlju 6. Prepreke razvoju djelotvornog tržišnog natjecanja, tuženik je detaljno razmotrio sve moguće oblike ponašanja i postupanja tužitelja kao operatora sa značajnom tržišnom snagom na mjerodavnom tržištu koja bi u odsustvu regulacije ugrozila tržišno natjecanje. Upravno zbog činjenice da tužitelj ima više od 70% tržišnog udjela na mjerodavnom tržištu i po broju korisnika i po broju ostvarenih minuta odlaznih poziva te utvrđenih prepreka razvoju tržišnog natjecanja tuženik je odredio tužitelju status operatora sa značajnom tržišnom snagom na mjerodavnom tržištu i na temelju utvrđenih prepreka odredio odgovarajuće regulatorne obveze uključujući i regulatornu obvezu nadzora maloprodajnih cijena usluga. Prema ocjeni zainteresiranog tuženik je pravilno zaključio da bi tužitelj u odsustvu regulacije bio u mogućnosti nuditi cijene znatno niže od konkurenata na tržištu. Također tužitelj bi bio u mogućnosti diskriminirati pojedine skupine korisnike odobravanjem netransparentnih popusta pojedinim korisnicima. Navedene prepreke odnose se na sve skupine poslovnih korisnika te su stoga regulatorne obveze tužitelja jasno usmjerene na zaštitu tržišnog natjecanja i to kako bi tužitelju onemogućio da svojim ponašanjem djeluje na štetu krajnjih korisnika tako i na štetu ostalih konkurenata na mjerodavnom tržištu. Prema mišljenju zainteresirane sve to ukazuje da regulatorna obveza nadzora maloprodajnih cijena obvezuje tužitelja kao operatora sa značajnom tržišnom snagom na mjerodavnom tržištu u svim postupcima neovisno radi li se o pretplatničkim ugovorima s korisnicima javne nabave ili ne. Kako je prema Analizi mjerodavnog tržišta nedvojbeno da je tužitelj operator sa značajnom tržišnom snagom potrebno je ostale sudionike na tržištu zaštiti od samovoljnog postupanja tužitelja, a kako bi se osiguralo ravnopravno tržišno natjecanje. Ističe da svi ostali 