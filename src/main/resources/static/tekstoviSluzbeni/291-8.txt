 vlasništvo. Poduzeta mjera imala je pravnu osnovu: članak 357. stavak 1. CZ-a. Mjera je imala i legitimni cilj u javnom interesu: sprečavanje nekontroliranog ilegalnog uvoza vozila iz inozemstva (to jest, uvoza bez prijave carinarnici) na područje Republike Hrvatske s krivotvorenim dokumentima.
23. Neovisno o tome, budući da treće pravilo o kontroli korištenja imovine uvijek treba tumačiti u svjetlu općeg jamstva vlasništva propisanog u članku 48. stavku 1. Ustava i u prvoj rečenici stavka 1. Protokola br. 1 uz Konvenciju, također mora postojati, s obzirom na prisilno izvršenje zabrane uvoza takvih vozila na područje Republike Hrvatske, razuman odnos između mjere koju su nadležna tijela primijenila da bi postigla legitimni cilj u općem interesu i zaštite prava podnositelja na mirno uživanje njegovog vlasništva. Drugim riječima, Ustavni sud mora utvrditi je li postignuta pravedna ravnoteža između zahtjeva općega interesa zajednice (u konkretnom slučaju, zaštite interesa Republike Hrvatske u smislu članka 50. stavka 2. Ustava i članka 1. stavka 2. Protokola br. 1 uz Konvenciju) i zahtjeva zaštite podnositeljeva prava vlasništva. Da bi oduzimanje imovine bilo opravdano pod uvjetima iz članka 50. stavka 2. Ustava i članka 1. stavka 2. Protokola br. 1 uz Konvenciju, dostatno je da bude ispunjen zahtjev iz tih odredaba i da nadležna državna tijela postignu pravednu ravnotežu između interesa države i pogođenog vlasnika.
24. Postizanje pravedne ravnoteže ovisi o mnogo čimbenika, a ponašanje vlasnika imovine, uključujući stupanj propusta ili pažnje koji je pokazao, jedan je element u ukupnosti okolnosti koje treba uzeti u obzir. Sukladno tome, Ustavni sud mora razmotriti jesu li provedeni postupci u ovom slučaju bili takvi da su omogućili, između ostalog, razumno uzimanje u obzir stupnja propusta ili brige podnositelja kao vlasnika oduzetog automobila prilikom kršenja zakona koje je nesumnjivo nastupilo (ESLJP, AGOSI protiv Ujedinjenog Kraljevstva, §§ 54. i 55.).
25. Ustavni sud prvo primjećuje da su sudovi u konkretnom slučaju bili suočeni s nužnošću tumačenja više pravnih osnova vezanih uz oduzimanje podnositeljeve imovine: od obveze njezina privremenog oduzimanja od policije po odredbama ZKP-a i privremenog stavljanja pod carinski nadzor, do obveze trajnog oduzimanja podnositeljeve imovine po odredbama CZ-a, ali i obveze njezina vraćanja po ZKP-u ako se sudski utvrdi da ne postoje razlozi za njezino oduzimanje.
Nadležni sudovi sva tri stupnja u takvoj su se situaciji priklonili primjeni carinskog zakonodavstva (članka 357. stavka 1. CZ-a), s obrazloženjem da je jedina pravno relevantna činjenica to što je carinski prekršaj počinjen. Stoga se, prema ocjeni sudova, vozilo podnositelju mora oduzeti u korist države unatoč tome što prekršaj nije učinio podnositelj, nego je bila riječ o objektivnom kršenju zakona. Dobra vjera podnositelja prilikom stjecanja te imovine tu nije pravno relevantna, a nije relevantno ni pravomoćno i izvršno sudsko rješenje kojim se nalaže vraćanje oduzete imovine u posjed tužitelju.
Navedena stajališta jasno proizlaze iz osporene presude Vrhovnog suda koji je izrijekom ocijenio da »nije od odlučnog značaja što su ista vozila pravomoćnim rješenjem ... vraćena tužiteljima s obrazloženjem da su ih stekli u dobroj vjeri. Naime, tim vozilima počinjen je carinski prekršaj jer su uvezena bez prijavljivanja carinarnici, pa se ista sukladno odredbi čl. 360. st. 1. Carinskog zakona mogu oduzeti i kada nisu vlasništvo počinitelja prekršaja« (v. točku 15. obrazloženja ove odluke).
Prema tome, polazeći od toga da je oduzetom imovinom objektivno izvršen prekršaj i da ponašanje pogođenog vlasnika imovine tu nije pravno relevantno, Vrhovni sud protumačio je mjerodavno pravo tako da pravomoćna i ovršna sudska rješenja o vraćanju oduzete imovine, donesena na temelju Zakona o kaznenom postupku (a utemeljena, između ostaloga, i na procjeni ponašanja podnositelja), ne moraju biti izvršena ako postoji drugi mjerodavni zakon (CZ)