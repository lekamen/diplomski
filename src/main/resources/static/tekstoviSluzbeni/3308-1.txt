jer je za nedostatak znao, ali o istom nije izvijestio tužitelja.
Predlaže sudu da poništi osporavanu odluku i da naloži tuženici da tužitelju naknadi troškove ovog postupka sa zakonskom zateznom kamatom od presuđenja do isplate.
Tuženica u odgovoru na tužbu u cijelosti ostaje kod navoda danih u obrazloženju osporavanog rješenja i ističe da je tužitelj zaključio pretplatnički odnos s Hrvatskim Telekomom, pa tužitelj pogrešno citira članak 41. Zakona o elektroničkim komunikacijama. Tuženica ističe da je mogućnost privremenog isključenja pretplatničke terminalne opreme zbog nepodmirivanja računa detaljno propisana člankom 48. Zakona o elektroničkim komunikacijama i člankom 16. stavkom 3., 4. i 5. Pravilnika o načinu i uvjetima obavljanja djelatnosti elektroničkih komunikacijskih mreža i usluga. Odredbe o privremenom i trajnom isključenju pretplatničke terminalne opreme i naknade za prijevremeni raskid pretplatničkog ugovora, te postupak i rokovi podnošenja prigovora su detaljno propisani Općim uvjetima s kojima se tužitelj bio dužan upoznati, jer predstavljaju dio njegovog pretplatničkog ugovora na koji je svojom voljom pristao. Tužitelju je omogućen raskid ugovora bez naplate naknade za prijevremeni raskid, te ga se obvezalo podmiriti samo otvorena dugovanja za travanj, svibanj i lipanj 2014. Tuženica ističe da kakvoća pružene usluge ne može imati utjecaja na drugačije rješenje ove upravne stvari, jer je Općim uvjetima jasno određeno da mobilna usluga po svojoj prirodi nije vezana za lokaciju korištenja, odnosno da postoji mogućnost da mobilne usluge neće biti dostupne u svako vrijeme i na svakom mjestu, te da isto ne utječe na osnovanost naplate i obvezu plaćanja ispostavljenih računa. Naime, obustavljanje pružanja javne usluge iz članka 27. Zakona o zaštiti potrošača predmnijeva da tužitelj kada osporava uslugu podmiruje nesporne račune, a tužitelju je privremeno isključena terminalna oprema, jer nije podmirio nesporni dio računa za veljaču 2014., a što je u skladu s naprijed navedenim odredbama Zakona o elektroničkim komunikacijama, Pravilnika i članka 68. Općih uvjeta. Prema podacima spisa predmeta proizlazi da je tužitelj pisanim putem obaviješten da na predmetnoj lokaciji postoje određene poteškoće i da će se budućim planom razvoja mobilne mreže nastojati osigurati kvalitetan signal, te je tužitelj potpisom ugovora pristao na rizik da mobilna usluga neće biti dostupna u svako vrijeme i na svakom mjestu. Ističe da je osporavana odluka pravilna i obrazložena u skladu s odredbom članka 98. stavka 5. Zakona o općem upravnom postupku.
Predlaže sudu da odbije tužbeni zahtjev.
Na navedeni odgovor na tužbu tužitelj se očitovao da tužitelj nema s tuženicom zaključen ugovor, te je tužitelj svoj zahtjev dostavio putem maila, te mu nisu bili dostavljeni Opći uvjeti poslovanja. Tužitelj je račun osporio u cijelosti, pa nema nespornog dijela kojeg bi isti bio dužan platiti, pa onda ni nisu bili ispunjeni uvjeti za privremeno isključenje tužitelja iz mreže, a tuženica niti ne navodi koliko bi to nesporni dio računa iznosio. Hrvatski Telekom je od 2005. znao kako na adresi sjedišta tužitelja nema adekvatnog signala i to prešutio tužitelju prilikom zasnivanja pretplatničkog odnosa, jer stranke ugovor nikada nisu sklopile, pa Hrvatski Telekom itekeko odgovara za materijalne nedostatke stvari i nema pravo na naplatu računa. Hrvatski Telekom je pisano obavijestio tužitelja o poteškoćama tek 9. lipnja 2014., i to istim dopisom kojim je tužitelju omogućen raskid pretplatničkog odnosa bez naplate za prijevremeni raskid. Tužitelj ostaje kod svih ranije iznesenih tužbenih navoda i kod postavljenog tužbenog zahtjeva.
Tužbeni zahtjev nije osnovan.
Sud je održao usmenu i javnu raspravu u prisutnosti opunomoćenice tuženice i u odsutnosti uredno pozvanog tužitelja, na temelju ovlaštenja iz odredbe članka 39. stavka 2. Zakona o upravnim sporovima (»Narodne novine«, broj: 20/10., 143/12. i 152/14.), o čemu je tužitelj bio upozoren u pozivu za raspravu.
