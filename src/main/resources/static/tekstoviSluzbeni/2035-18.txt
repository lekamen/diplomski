dobra već ciljem očuvanja vlastite moći. To je razlog zbog kojega se kontrola ustavnog suda ne može opozvati time što će se odobriti šira sloboda procjene« (zakonodavcu – op. Ustavnog suda) »prema vlastitom« (zakonodavčevom – op. Ustavnog suda) »nahođenju.« Citirana stajališta njemačkog Saveznog ustavnog suda jasno upućuju na potrebu strogog nadzora normi izbornog zakonodavstva kad je riječ o ostvarivanju biračkih prava državljana.
c) Članak 8. ZID-a ZIZHS-a/2015 (članak 9. stavak 4.(1.) ZIZHS-a)
45. Članak 9. stavak 4.(1.) ZIZHS-a zabranjuje biračima i političkim strankama da kandidiraju osobe koje su pravomoćnom sudskom odlukom osuđene na bezuvjetnu kaznu zatvora u trajanju duljem od šest mjeseci, i to ako se u trenutku stupanja na snagu odluke o raspisivanju izbora izrečena kazna izvršava ili tek predstoji njezino izvršenje.
46. Predlagateljica smatra da ta odredba »predstavlja mogućnost velikih manipulacija, jer je upravo ova izmjena Zakona, bila namijenjena za konkretan slučaj političke eliminacije za ove izbore, a i odredba ‘tek predstoji njezino izvršenje,’ mogla bi se vrlo različito i fleksibilno tumačiti«.
47. Ustavni sud prvo utvrđuje načelno stajalište: općenito je u javnom interesu izbjeći aktivnu ulogu počinitelja kaznenih djela u političkom odlučivanju. To je istaknula i Venecijanska komisija u svom Preliminarnom izvješću o isključenju počinitelja kaznenih djela iz parlamenta (v. točku 43., § 150.).
Ustavni sud tome dodaje da je izbjegavanja aktivne uloge počinitelja pojedinih teških i specifičnih kaznenih djela u političkom odlučivanju pretpostavka za izgradnju i očuvanje temelja djelotvorne i osmišljene demokracije koja se vodi vladavinom prava i javnim moralom. Riječ je u prvom redu o teškim kaznenim djelima protiv čovječnosti i ljudskog dostojanstva, života i tijela, spolne slobode te spolnog zlostavljanja i iskorištavanja djece.
48. Međutim, s obzirom na to da je svaka zabrana ili ograničavanje pasivnog biračkog prava hrvatskih državljana izravno zadiranje države u njihovo opće i jednako biračko pravo zajamčeno člankom 45. stavkom 1. Ustava, ta se ograničenja i zabrane moraju temeljiti na jasnim zakonskim normama, moraju biti uređeni tako da stvarno pridonose ostvarenju legitimnog cilja i da budu razmjerni tom cilju.
49. Imajući u vidu dosadašnju ustavnosudsku jurisprudenciju usmjerenu zaštiti temeljnih vrednota hrvatske ustavne države, pravna rješenja koja postoje u drugim europskim državama (prikazana u Preliminarnom izvješću o isključenju počinitelja kaznenih djela iz parlamenta), načelna pravna stajališta ESLJP-a i Venecijanske komisije koja su prethodno citirana, kao i argumente koje je iznio predlagatelj ZID-a ZIZHS-a/2015 u svom očitovanju, Ustavni sud ne smatra da je članak 9. stavak 4.(1.) ZIZHS-a prešao prihvatljive ustavne okvire, iako ima prostora za poboljšanje postojećeg zakonskog rješenja u skladu sa standardima koje stvaraju ESLJP i Venecijanska komisija.
To se u prvom redu odnosi na neselektivni zakonodavčev pristup kad je riječ o vrsti i prirodi kaznenog djela za koje je neka osoba osuđena na bezuvjetnu kaznu zatvora u trajanju duljem od šest mjeseci, zbog čega bi se iznimno, u pojedinačnim slučajevima kod kojih specifične i osobite okolnosti upućuju – riječima Venecijanske komisije – na »manje ozbiljan slučaj«, moglo postaviti pitanje razmjernosti propisane zabrane u smislu članka 16. stavka 2. u vezi s člankom 45. stavkom 1. Ustava.
Međutim, uzimajući u obzir činjenicu da bi počinitelji kaznenih djela u takvim iznimnim pojedinačnim slučajevima imali osiguranu pravnu zaštitu, a prihvaćajući pravni standard naveden u točki 156. Preliminarnog izvješća Venecijanske komisije o isključenju počinitelja kaznenih djela iz parlamenta (naime da »diskrecija suca pri odlučivanju o konkretnom slučaju može biti primjerena za manje ozbiljne slučajeve« – v. točku 43., § 156.), Ustavni sud ocjenjuje da za sada ne postoje ustavnopravno utemeljeni razlozi za pokretanje postupka za ocjenu suglasnosti s