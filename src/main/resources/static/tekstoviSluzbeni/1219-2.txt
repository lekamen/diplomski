 gore navedenoj odredbi Pravilnika nema obvezu podnositi prigovor davatelju broja, već se isto ukazuje samo kao mogućnost.
Vezano uz navod tužitelja glede prijenosa preostala tri broja 099/6704-699, 091/9387-937, 095/5240-354 u mrežu zainteresirane osobe, a koji su prema navodima tužitelja iz tužbe preneseni u mrežu zainteresirane osobe sa zakašnjenjem, što da je navodno rezultat pogrešnog upisa datuma u zahtjevu za prijenos broja, djelatnice u prodavaonici Konzuma u Rijeci gdje je i tužitelj podnio zahtjeve za prijenos gore navedenih brojeva, tuženik ističe kako je tužitelj, a ukoliko upisani datum za prijenos broja nije bio u skladu s njegovim željama, mogao uskratiti svoj pristanak i potpis na zahtjevima za prijenos brojeva te inzistirati na upisu odgovarajućeg datuma za prijenos broja, a što da tužitelj nije učinio, slijedom čega je 29. travnja 2013. na prodajnom mjestu Konzuma svojim potpisom pristao na konkretan zahtjev(e) za prijenos brojeva, koji sada osporava. U svezi navoda tužitelja kojima ističe da je ovdje zainteresirana osoba tužitelju trebala isplatiti naknadu zbog nepravovremenog prijenosa brojeva, tuženik navodi kako je sukladno članku 23. Pravilnika naknadu moguće ostvariti po dvije osnove, jednu zbog nepravovremenog prijenosa broja, a drugu zbog odbijanja prijenosa broja, a da je u konkretnom slučaju imajući u vidu odredbu članka 23. stavka 4. Pravilnika utvrđeno da su brojevi tužitelja preneseni upravo na datum koji je kao takav naveden u zahtjevu(ima) tužitelja od 29. travnja 2013., a kojeg je tužitelj svojim potpisom i potvrdio, slijedom čega da tužitelj nema pravo na naknadu.
U konačnici vezano uz općeniti zahtjev za naknadu štete koji je tužitelj postavio, tuženik ističe kako eventualno pretrpljenu štetu tužitelj može dokazivati i potraživati u odgovarajućem sudskom postupku za koji tuženik nije nadležan. Stoga je tuženik predložio da se odbije tužbeni zahtjev tužitelja kao neosnovan.
Zainteresirana osoba u ovom upravnom sporu nije dostavila odgovor na tužbu.
U podnesku zaprimljenom kod ovog Suda 23. siječnja 2014., tužitelj je očitujući se na navode tuženika iz odgovora na tužbu od 16. prosinca 2013. u bitnome naveo da nije točno da je tužitelj zahtijevao vođenje inspekcijskog postupka samo u odnosu na postupanje ovdje zainteresirane osobe, odnosno da nije zahtijevao vođenje takvog postupka i prema Tele2, istaknuvši da se u svom zahtjevu za rješavanje spora između korisnika i operatera upućenom tuženiku žalio na postupanje Tele2 koji da mu je neopravdano odbio prijenos gore navedena dva broja u mrežu zainteresirane osobe lažno tvrdivši da tužitelj nije obavio svoj prvi poziv, iz kojeg razloga da sustav Tele2 nije prebacio korisnički broj, odnosno gore navedena dva korisnička broja u status aktivan. Smatra da je tuženik po utvrđenom činjeničnom stanju iz kojeg proizlazi da je tužitelj ostvario pozive, iako se radilo o pozivima prema besplatnom broju, odnosno pozivu prema usluzi besplatnog poziva iz brojevnog raspona 800 i Tele2 službe za korisnike, bio dužan sukladno članku 19. stavku 5. Pravilnika utvrditi da je došlo do kršenja odredaba Pravilnika te odrediti davatelju broja provedbu prijenosa zatraženog broja u najkraćem mogućem roku, budući da tužitelj kao korisnik nije otkazao, niti je odustao od zahtjeva za prijenos gore navedena dva broja. U svezi s tim ističe da je neopravdanim odbijanjem prijenosa broja od Tele2 kao davatelja broja i kršenjem navedene odredbe Pravilnika, istovremeno došlo i do nepravodobnog prijenosa brojeva, slijedom čega da ima pravo na naknadu iz članka 23. Pravilnika. Navodi da tuženik »nepostupanjem« po odredbama gore navedenog Pravilnika, tužitelja pritišće da podnese novi zahtjev za prijenos brojeva, umjesto da tuženik postupi u skladu s odredbama Zakona o elektroničkom komunikacijama i Pravilnikom. Tvrdi da je pogrešan zaključak tuženika da ni Tele2, ni ovdje zainteresirana osoba nisu krivi što prijenos brojeva tužitelja u mrežu ovdje zainteresirane osobe nije ostvaren,