
Polazeći od stajališta da su vjerovnici i kreditni posrednici imali pravo na primjeren zakonski rok za izvršenje obveze iz članka 11. stavka 5. ZoPKred-a:75/09-102/15, računajući od dana stupanja na snagu ZIDZoPKred-a:143/13 (to jest od 1. siječnja 2014.), Ustavni sud utvrđuje da nijedan vjerovnik ili kreditni posrednik nije smio biti prekršajno kažnjen na temelju članka 26. stavka 1. alineje 28. ZoPKred-a:75/09-102/15 ako na dan stupanja na snagu ZIDZoPKred-a:143/13 nije izvršio obvezu iz članka 11.a stavka 5. ZoPKred-a:75/09-102/15.
17.1. Međutim, ukidanjem dijela članka 13. stavka 2. ZIDZoPKred-a:143/13 ostalo je otvoreno pitanje primjerenog roka za izvršenje obveza vjerovnika iz članka 11.a stavka 5. ZoPKred-a:75/09-102/15.
Ustavni sud u tom je smislu u točki II. izreke ove odluke odredio da nitko nije smio podlijegati prekršajnoj odgovornosti za prekršaj iz članka 26. stavka 1. alineje 28. ZoPKred-a:75/09-102/15 u razdoblju od 1. siječnja 2014. do 1. travnja 2014.
Za određivanje duljine primjerenog roka za izvršenje obveze vjerovnicima iz članka 11.a stavka 5. ZoPKred-a:75/09-102/15 (odnosno prilagodbe na novi zakonski režim), nakon isteka kojeg može nastupiti prekršajna odgovornost zbog neizvršenja zakonske obveze poslužilo je mjerilo koje je u zakonodavnoj proceduri predložio Odbor za zakonodavstvo Hrvatskog sabora (90 dana od dana stupanja na snagu ZIDZoPKred-a:143/13).
18. S druge strane, materijalni sadržaj članka 26. stavka 1. alineje 28. ZoPKred-a:75/09-102/15 sam za sebe, izvan dijela koji se odnosi na nepropisivanje primjerenog roka za njegovu provedbu računajući od dana stupanja na snagu zakona, zadovoljava zahtjeve za određenošću i preciznošću pravne norme iz članka 3. Ustava. To znači da do prekršajne odgovornosti vjerovnika ili kreditnog posrednika dolazi:
– ako oni za postojeće ugovore o kreditu u kojima nisu definirani parametri i njihove uzročno-posljedične veze ne ugovore s dužnikom parametar (jednu od sljedećih varijabli: EURIBOR, LIBOR, NRS, prinos na Trezorske zapise Ministarstva financija ili prosječnu kamatnu stopu na depozite građana u odnosnoj valuti) te fiksni dio kamatne stope i razdoblja promjene kamatnih stopa;
– ako oni za postojeće stambene ugovore o kreditu (kod kojih je tečaj ugovorene strane valute u odnosu na ugovoreni tečaj na dan prvog korištenja kredita aprecirao više od 20%) ne primijene zakonsko ograničenje visine kamatne stope ili po prestanku aprecijacije ne ponude potrošaču konverziju preostalog dijela neotplaćenog kredita u kunski ili kredit s valutnom klauzulom EUR bez naknade;
– ako oni potrošaču zaračunaju bilo kakve troškove ugovaranja i popratne troškove u vezi s tim.
18.1. Sukladno navedenom, izvan ukinutog dijela članka 13. ZIDZoPKred-a:143/13 prekršajna odredba članka 26. stavka 1. alineje 28. ZoPKred-a:75/09-102/15 suglasna je u materijalnom smislu s člankom 3. Ustava.
19. Nadalje, članak 15. ZIDZoPKred-a:143/13 je završna zakonska odredba kojom se određuje objava zakona i njegovo stupanje na snagu 1. siječnja 2014. Takvo normiranje suglasno je Ustavu jer je stupanje na snagu propisano kalendarski, nastupanjem određenog dana, što je sukladno sa stajalištima Ustavnog suda iz Izvješća broj: U-X-80/2005 od 1. lipnja 2006.
20. Konačno, prigovore o nesuglasnosti osporenih zakonskih odredbi s člankom 31. Ustava Ustavni sud nije posebno razmatrao s aspekta načela nulla poena sine lege, jer ih je sve podveo pod članak 3. Ustava (vladavina prava).
21. Zbog razloga navedenih u točkama od 18. do 20. obrazloženja ove odluke, zahtjev i prijedlog u tim dijelovima nisu prihvaćeni, pa je na temelju prvog dijela rečenice članka 27. stavka 2. Ustavnog zakona riješeno kao u točki III. izreke odluke.
22. Odluka o objavi temelji se na članku 29. Ustavnog zakona (točka IV. izreke odluke).
Broj: U-I-3541/2015
U-I-2780/2015
Zagreb, 4. svibnja 2016.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
