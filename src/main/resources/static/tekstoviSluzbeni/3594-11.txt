 inspekcijska tijela osiguravaju trenutačno poduzimanje odgovarajućih restriktivnih mjera, kao što je povlačenje proizvoda s tržišta, koje se odnose na dotični proizvod.
Zaštitni postupak Europske unije
Članak 36.
(1) Nakon provedenih postupaka i naređenih mjera iz članka 35. stavka 6. i 7. može se uložiti prigovor Komisiji o čemu ista odlučuje provedbenim aktom.
(2) Provedbeni akt Komisije je obvezujući.
Sukladni proizvodi koji predstavljaju rizik
Članak 37.
(1) Ako nadležna inspekcijska tijela nakon provedene ocjene u skladu s člankom 35. stavkom 1. ovoga Pravilnika ustanove da proizvod, iako je sukladan s ovim Pravilnikom, i dalje predstavlja rizik za zdravlje i sigurnost osoba ili za domaće životinje ili imovinu, ona od gospodarskog subjekta zahtijevaju da poduzme odgovarajuće mjere kako taj proizvod nakon stavljanja na tržište više ne bi bio rizičan, traže povlačenje s tržišta ili osiguranje povrata od korisnika u razumnom roku, o čemu odlučuju s obzirom na vrstu rizika.
(2) Gospodarski subjekt osigurava provođenje svih popravnih radnji u pogledu svih proizvoda koje je stavio na raspolaganje na tržištu cijele Europske unije.
(3) Nadležna inspekcijska tijela o tome odmah obavješćuju Komisiju i ostale države članice Europske unije. Navedena informacija uključuje sve dostupne detalje, posebno podatke potrebne za identifikaciju dotičnog proizvoda, njegovog podrijetla i opskrbnog lanca, vrstu rizika te vrstu i trajanje poduzetih nacionalnih mjera.
Formalna nesukladnost
Članak 38.
(1) Neovisno o provođenju postupaka iz članka 35. ovoga Pravilnika, nadležni inspektor od gospodarskog subjekta zahtijeva da otkloni nesukladnost, ako ustanovi jedno od sljedećeg:
a) oznaka CE nije stavljena u skladu s člankom 30. Uredbe (EZ) br. 765/2008 ili člankom 17. ovog Pravilnika;
b) oznaka CE, kad se to zahtijeva, nije stavljena;
c) posebna oznaka protueksplozijske zaštite, simboli skupine i kategorije opreme i, po potrebi, ostale oznake i informacije nisu stavljeni u skladu s točkom 1.0.5. Priloga II ovoga Pravilnika ili nisu stavljeni;
d) identifikacijski broj prijavljenog tijela, kada je to tijelo uključeno u fazu kontrole proizvodnje, nije stavljen u skladu s člankom 17. ovoga Pravilnika ili nije stavljen;
e) EU izjava o sukladnosti ili, potvrda o sukladnosti, ovisno što je prikladno, nisu priložene uz proizvod;
f) EU izjava o sukladnosti ili, kad se zahtijeva, potvrda o sukladnosti nije propisno sastavljena,
g) tehnička dokumentacija je nedostupna ili nepotpuna;
h) podaci iz članka 7. stavka 7. ili članka 9. stavka 3. ovoga Pravilnika nedostaju, netočni su ili nepotpuni;
i) nije ispunjen bilo koji drugi administrativni zahtjev iz članka 7. ili članka 9. ovoga Pravilnika.
(2) Ako nesukladnost iz stavka 1. ovoga članka i dalje postoji, nadležna inspekcijska tijela poduzimaju sve prikladne mjere kako bi ograničila ili zabranila stavljanje proizvoda na raspolaganje na tržištu ili kako bi osigurala povrat od korisnika ili povlačenje s tržišta.
VI. PRIJELAZNE I ZAVRŠNE ODREDBE
Članak 39.
(1) Proizvodi na koje se primjenjuje i koji su u skladu s Pravilnikom o opremi i zaštitnim sustavima namijenjenim za uporabu u potencijalno eksplozivnim atmosferama (»Narodne novine«, broj 34/2010), a koji je usklađen s Direktivom 94/9/EZ, i koji su stavljeni na tržište prije 20. travnja 2016., mogu se nesmetano staviti na raspolaganje na tržištu i stavljati u uporabu.
(2) Certfikati i ostali dokumenti izrađeni na temelju Direktive 94/9/EZ i izdani prema Pravilniku o opremi i zaštitnim sustavima namijenjenim za uporabu u potencijalno eksplozivnim atmosferama (»Narodne novine«, broj 34/2010) smatraju se važećima i nakon stupanja na snagu ovoga Pravilnika.
Članak 40.
Stupanjem na snagu ovoga Pravilnika prestaje važiti Pravilnik o opremi i zaštitnim sustavima namijenjenim za uporabu u potencijalno eksplozivnim atmosferama (»Narodne novine«, broj 34/2010).
Članak 41.
Ovaj Pravilnik objavit će se u »Narodnim novinama«, a stupa na snagu 20. travnja 2016. godine.