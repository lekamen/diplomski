 zahtjev odbiti iz razloga sadržanih u njenom obrazloženju.
Sud je 2. rujna 2015. održao usmenu i javnu raspravu, zaključenu u prisutnosti opunomoćenice tuženika, odsutnosti uredno pozvanog tužitelja i odsutnosti uredno pozvane zainteresirane osobe, čime je strankama, u skladu s odredbom članka 6. Zakona o upravnim sporovima (»Narodne novine«, broj 20/10., 143/12. i 152/14.), dana mogućnost da se izjasne o zahtjevima i navodima drugih stranaka te o svim pitanjima koja su predmet ovog upravnog spora.
Radi ocjene zakonitosti osporene odluke Sud je u istu izvršio uvid te je, radi točnog utvrđenja činjeničnog stanja, izvršio uvid u spis tuženika i priložene isprave.
Na temelju razmatranja svih činjeničnih i pravnih pitanja Sud je, sukladno članku 55. stavak 3. Zakona o upravnim sporovima, utvrdio da tužbeni zahtjev nije osnovan.
Člankom 41. stavak 1. Zakona o elektroničkim komunikacijama (»Narodne novine«, broj 73/08., 90/11. i 133/12. – u daljnjem tekstu Zakon), propisano je da se prava i obveze iz pretplatničkog odnosa između operatora javnih komunikacijskih usluga i pretplatnika tih usluga uređuju njihovim međusobnim ugovorom.
Člankom 41. stavak 4. Zakona određeno je da je sastavni dio pretplatničkog ugovora opći uvjeti poslovanja, uvjeti korištenja usluga i cjenik usluga za koje se taj ugovor sklapa. Pretplatnički ugovor mora sadržavati odredbe koje su utvrđene posebnim zakonom kojim je uređena zaštita potrošača, te drugim posebnim propisima. Obvezno trajanje pretplatničkog ugovora ne može biti dulje od dvije godine, pri čemu operatori javnih komunikacijskih usluga moraju nuditi i pretplatničke ugovore u trajanju od jedne godine. Ugovori sklopljeni putem sredstava daljinske komunikacije, ili elektroničke trgovine, kao i ugovori sklopljeni izvan poslovnih prostora operatora, moraju sadržavati odredbe u skladu s posebnim propisima.
Člankom 44. stavak 1. Zakona o zaštiti potrošača (»Narodne novine«, broj 79/07., 125/07., 79/09., 89/09. i 78/12.) kao posebnim propisom iz članka 41. Zakona, propisano je da potrošač mora dobiti potvrdu prethodne obavijesti u pisanom, ili u nekom drugom, potrošaču dostupnom trajnom mediju, što je moguće prije, a najkasnije u trenutku isporuke proizvoda, odnosno najkasnije na dan početka pružanja usluge, ako mu potvrda prethodne obavijesti u tom obliku nije bila dostavljena prije sklapanja ugovora.
Člankom 44. stavak 4. Zakona o zaštiti potrošača određeno je da u slučajevima u kojima je dužan izdati potvrdu prethodne obavijesti, teret dokaza izdavanja te obavijesti je na trgovcu.
U ovom predmetu nije sporno kako tužitelj nema materijalan dokaz da je korisniku usluge dostavio potvrdu prethodne obavijesti najkasnije u trenutku isporuke proizvoda, odnosno najkasnije na dan početka pružanja usluge, ako potvrda prethodne obavijesti u tom obliku nije bila dostavljena prije sklapanja ugovora. Tužitelj ukazuje kako je, bez obzira na nepostojanje takvog dokaza, potrošaču prethodna obavijest izdana telefonskom obaviješću 14. listopada 2010., kojom prilikom je prije sklapanja ugovora pretplatnik upoznat sa svim bitnim elementima ugovora.
Prvotno Sud uočava kako se potvrda prethodne obavijesti ne može korisniku izdati telefonski ni prije, ali ni nakon sklapanja ugovora. Naime, naprijed citiranim člankom 44. stavak 1. Zakona o zaštiti potrošača jasno je propisan pisani, ili neki drugi potrošaču dostupni trajni medij, a što telefonska obavijest zacijelo nije. Sud smatra kako je trajni medij Zakonom propisan upravo radi zaštite potrošača kojem mu se na ovaj način omogućava materijalan dokaz o uvjetima, ali i postojanju ugovora. Stoga je izostanak dostave ovakve obavijesti evidentan propust.
Isto tako Sud navodi kako u spisu tuženika ne postoji nijedan dokaz da su stranke uopće sklopile ugovor o pružanju javnih usluga, a koji ugovor je navodno sklopljen telefonskim putem 14. listopada 2010. Iz ovog razloga, a imajući na umu kako tužitelj i ne dokazuje postojanje ugovora, odnosno njegov sadržaj, Sud nema mogućnosti