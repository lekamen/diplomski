73 01.07.2015 Odluka i rješenje Ustavnog suda Republike Hrvatske broj: U-III-8034/2014 od 20. svibnja 2015.
USTAVNI SUD REPUBLIKE HRVATSKE
1408
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Slavica Banić, Ivan Matija, Aldo Radolović, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Jakob Špernoga iz Đakova, kojega zastupaju punomoćnik Josip Špernoga iz Đakova i Neven Gotal, odvjetnik iz Zagreba, na sjednici održanoj 20. svibnja 2015., jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
i
RJEŠENJE
I. Dopuna ustavne tužbe od 21. siječnja 2015. odbacuje se zbog nepravodobnosti.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM REPUBLIKE HRVATSKE
1. Ustavne tužbe podnio je Jakob Špernoga iz Đakova (u daljnjem tekstu: podnositelj), kojeg zastupaju Josip Špernoga, punomoćnik (sin) iz Đakova i Neven Gotal, odvjetnik iz Zagreba.
2. U postupku koji je prethodio ustavnosudskom podnositelj je proglašen krivim za počinjenje dva kaznena djela ubojstva iz članka 90. Kaznenog zakona (»Narodne novine« broj 110/97., 27/98., 50/00., 129/00., 51/01., 105/04., 84/05., 71/06., 110/07., 152/08. i 57/11.; u daljnjem tekstu: KZ/97), i jednog kaznenog djela ubojstva u pokušaju iz članka 90. u vezi s člankom 33. KZ-a/97, za koja kaznena djela mu je izrečena jedinstvena kazna zatvora u trajanju od 35 (trideset pet) godina.
3. Podnositelj je podnio dvije ustavne tužbe. Prvu ustavnu tužbu podnio je pravodobno 22. prosinca 2014., po punomoćniku Josipu Špernogi (listovi 1-9 ustavnosudskog spisa). Drugu ustavnu tužbu (listovi 10-40 ustavnosudskog spisa) podnio je po odvjetniku Nevenu Gotalu 23. prosinca 2014., izvan roka za podnošenje ustavne tužbe (posljednji dan roka bio je 22. prosinca 2014.).
4. S obzirom da prigovori koje je podnositelj naveo u ustavnoj tužbi od 23. prosinca 2014. u najvećem dijelu razjašnjavaju i dopunjuju njegove inicijalne prigovore, Ustavni sud uzeo je u razmatranje i ustavnu tužbu od 23. prosinca 2014., smatrajući ih sastavnim dijelom ustavne tužbe od 22. prosinca 2014.
5. Podnositelj je 22. siječnja 2015., izvan roka za podnošenje ustavne tužbe, po odvjetniku Nevenu Gotalu podnio i dopunu ustavne tužbe (listovi 44-46 ustavnosudskog spisa), u kojoj je istaknuo potpuno nove prigovore.
Razloge za odbačaj dopune ustavne tužbe od 22. siječnja 2015. Ustavni sud je obrazložio u točkama 32. – 35. ove odluke.
6. Ustavne tužbe podnesene su protiv presude Vrhovnog suda Republike Hrvatske (u daljnjem tekstu: Vrhovni sud) broj: III Kž 4/14-9 od 28. listopada 2014., kojom je odbijena žalba podnositelja te je potvrđena drugostupanjska presuda Vrhovnog suda broj: I Kž-4/14 od 13. ožujka 2014. Tom je presudom prihvaćena žalba državnog odvjetnika te je preinačena prvostupanjska presuda Županijskog suda u Osijeku broj: K-18/13 od 30. kolovoza 2013. u odluci o kazni na način da je podnositelju za kazneno djelo iz članka 90. u vezi članka 33. KZ-a/97 iz točke 1. izreke prvostupanjske presude, na temelju istih zakonskih odredbi utvrđena kazna zatvora u trajanju od 10 (deset) godina, a za kaznena djela iz članka 90. KZ-a/97, iz točaka 2. i 3. izreke prvostupanjske presude, na temelju istog zakonskog propisa, utvrđene su kazne zatvora u trajanju po 14 (četrnaest) godina za svako djelo, pa je podnositelj uz primjenu članka 60. stavaka 1. i 2. točke e) KZ-a/97 osuđen na jedinstvenu kaznu dugotrajnog zatvora u trajanju od 35 (trideset pet) godina, u koju mu je na temelju članka 63. KZ-a/97 uračunato vrijeme provedeno u pritvoru i istražnom zatvoru od 23. prosinca 2012. nadalje.
7. Podnositelj je u ustavnim tužbama naveo da su mu sudskim odlukama povrijeđena ustavna prava zajamčena člancima 14. stavkom 2., 18. stavkom 1., 28. i 29. stavcima 1. i 4. Ustava Republike Hrvatske (»Narodne novine« broj 56/90., 135/97.,