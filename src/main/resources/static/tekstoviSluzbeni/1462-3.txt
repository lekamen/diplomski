potraživanjem tijeka zatezne kamate.«
Člankom 277. stavkom 1. Zakona o obveznim odnosima (»Narodne novine« broj 53/91., 73/91., 111/93., 3/94., 7/96., 91/96., 112/99. i 88/01.), na koji se pozvao drugostupanjski sud, propisano je da dužnik koji zakasni s ispunjenjem novčane obveze duguje, osim glavnice, i zateznu kamatu po stopi utvrđenoj zakonom.
12. Ustavni sud zaključno utvrđuje da je drugostupanjski sud odbio podnositeljevu žalbu protiv dopunske presude jer smatra da podnositelju ne pripada pravo na glavnicu (to jest pravo na samu naknadu kao glavno potraživanje), pa zato nema pravo ni na zakonske zatezne kamate.
Slijedom navedenog, točka I/ izreke osporene drugostupanjske presude, koja se odnosi na dopunsku presudu, organski je povezana s točkom II/ izreke drugostupanjske presude, koja se odnosi na glavnu stvar, i s njom čini jedinstvenu cjelinu.
12.1. Drugostupanjska presuda uručena je podnositelju 17. siječnja 2011.
III. PRIGOVORI PODNOSITELJA
13. Podnositelj u ustavnoj tužbi navodi:
»Međutim, u konkretnom slučaju ne radi se o potraživanju s osnove plaće ni s osnova radnog odnosa, a sporna Odluka tuženika koju sud pogrešno smatra protuzakonitom, o plaći govori u članku 1. i 2., dok se u članku 3. navedene Odluke tuženika govori isključivo o dnevnici na koju imaju pravo članovi gradskog vijeća i to ovisno o svojoj nazočnosti na sjednicama predstavničkog tijela ili imenovanog radnog tijela, a članak 4. govori o fiksnoj mjesečnoj naknadi koju ostvaruju za svoj rad predsjednik i zamjenik predsjednika gradskog vijeća (budući da oni, osim što sudjeluju na sjednicama gradskog vijeća, navedene sjednice pripremaju i vode, te obvezno sudjeluju i na svim sjednicama gradskog poglavarstva).
Ni naknada po čl. 3. ni po čl. 4. Odluke tuženika očigledno ne predstavlja plaću niti podrazumijeva radni odnos tužitelja ili bilo kojeg člana gradskog vijeća s tuženikom (profesionalno obnašanje dužnosti), te stoga ni u kojem slučaju navedeni propisi nisu u suprotnosti sa Zakonom o lokalnoj i područnoj (regionalnoj) samoupravi.
(...)
Stoga je sud, odbivši primijeniti očigledno mjerodavnu Odluku tuženika, neosnovano smatrajući da navedena odluka nije u skladu sa Zakonom, stavio tužitelja u neravnopravan položaj pred zakonom i sudom, te je povrijedio njegovo pravo na pravično suđenje.
(...)
S obzirom na gore navedeno, tužitelj smatra da ga je sud, odbijajući njegov tužbeni zahtjev, stavio u neravnopravan položaj pred zakonom i sudom, propuštajući primijeniti očigledno mjerodavne propise, odnosno pogrešno tumačeći mjerodavne propise i pogrešno primjenjujući materijalno pravo, te da mu u ovom postupku nije omogućeno pravično suđenje.«
Podnositelj je zatražio da Ustavni sud ukine drugostupanjsku presudu i predmet vrati drugostupanjskom sudu na ponovni postupak.
IV. OCJENA USTAVNOG SUDA
1) Dopuštenost ustavne tužbe
14. Ustavni sud primjećuje da su se u ovom predmetu susrela tri pravna pitanja. O odgovorima na ta pitanja ovisi i nadležnost Ustavnog suda za postupanje u konkretnom slučaju i sam ishod ovog ustavnosudskog postupka.
14.1. Prvo, u ovom se slučaju otvorilo pitanje ustavnih obveza redovnih sudova kad utvrde da pojedini propis nije u skladu sa zakonom, a time ni s člancima 3. i 5. Ustava.
Članak 37. stavak 2. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) glasi:
»Članak 37.
(…)
(2) Ako sud u postupku utvrdi da drugi propis koji bi trebao primijeniti, odnosno pojedina njegova odredba nisu suglasni s Ustavom i zakonom, na konkretan slučaj će neposredno primijeniti zakon, a Ustavnom sudu će podnijeti zahtjev za ocjenu suglasnosti spornog propisa, odnosno pojedine njegove odredbe s Ustavom i zakonom.
(…)«
14.2. Drugo, u ovom je slučaju riječ o općem aktu jedinice lokalne samouprave. U tom smislu treba podsjetiti da je od 1. siječnja 2012., kad je stupio na snagu Zakon o upravnim sporovima (»Narodne novine« broj 20/10., 143/12. i 152/14.; u