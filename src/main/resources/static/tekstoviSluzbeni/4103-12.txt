 radu za prethodnu kalendarsku godinu i godišnje financijsko izvješće,
6. razmatra i usvaja izvješća o radu i poslovanju za mandatno razdoblje,
7. donosi odluku o rokovima za provođenje izbora za zastupnike, odluku o broju zastupnika Skupštine za budući mandat i odluku o broju članova Glavnog odbora za tekući mandat,
8. bira i razrješava predsjednika i potpredsjednike Hrvatskog Crvenog križa, članove Glavnog odbora i Nadzornog odbora,
9. donosi odluke o statusnim i drugim pitanjima unutarnjeg ustroja, djelovanja i radnim tijelima,
10. odlučuje o promjeni ciljeva i djelatnosti, gospodarskih djelatnosti, prestanku rada i raspodjeli preostale imovine Hrvatskog Crvenog križa,
11. donosi odluke o fondovima Hrvatskog Crvenog križa i prati njihovu učinkovitost i namjensko korištenje sredstava fondova,
12. donosi odluku o zajedničkim akcijama Hrvatskog Crvenog križa,
13. donosi odluku o članarinama,
14. donosi odluku o načinu rada Hrvatskog Crvenog križa u oružanom sukobu i drugim izvanrednim situacijama,
15. donosi odluku o osnivanju Središnjeg ureda Hrvatskog Crvenog križa,
16. donosi Pravilnik o Službi traženja i Pravilnik o ustroju, pripremi i djelovanju Hrvatskog Crvenog križa u kriznim situacijama,
17. donosi Pravilnik o priznanjima Hrvatskog Crvenog križa, osniva Komisiju za priznanja i imenuje njezine članove,
18. donosi pravilnik iz članka 10. stavka 8.,
19. donosi pravilnik iz članka 24. stavka 1.,
20. donosi pravilnik iz članka 21. stavka 2.,
21. donosi pravilnik iz članka 32. stavka 6.,
22. donosi poslovnik o radu Skupštine i druge dokumente,
23. odlučuje o drugim pitanjima za koja ovim Statutom nije utvrđena nadležnost drugih tijela Hrvatskog Crvenog križa.
Predsjednik Hrvatskog Crvenog križa
Članak 40.
Predsjednik Hrvatskog Crvenog križa je predsjednik Skupštine i predsjednik Glavnog odbora.
Predsjednik Hrvatskog Crvenog križa je časna funkcija koju može obnašati osoba koja je svojim radom pridonijela razvoju humanosti i solidarnosti sukladno načelima Crvenog križa.
Predsjednik se bira iz redova zastupnika Skupštine na konstituirajućoj sjednici Skupštine na mandatno razdoblje od četiri godine, uz mogućnost ponovnog izbora, a najviše dva uzastopna puta. Predsjednik Hrvatskog Crvenog križa se bira natpolovičnom većinom glasova prisutnih zastupnika Skupštine.
Funkcija predsjednika Hrvatskog Crvenog križa se obavlja na volonterskoj osnovi.
Predsjednik pojedinačno predstavlja i zastupa Hrvatski Crveni križ u zemlji i inozemstvu, saziva i predsjedava sjednicama Skupštine i Glavnog odbora, potpisuje odluke i druge dokumente koje donose ova tijela te obavlja i druge poslove koje mu povjere Skupština i Glavni odbor.
Hrvatski Crveni križ ima dva potpredsjednika.
U slučaju odsutnosti ili spriječenosti predsjednika na duže vrijeme, sa svim ovlastima zamjenjuju ga potpredsjednici redoslijedom kojeg odredi Skupština.
Za izvršenje određenih poslova predsjednik može ovlastiti jednog od potpredsjednika.
Odredbe o izboru i trajanju mandata predsjednika primjenjuju se i na funkciju potpredsjednika.
Glavni odbor Hrvatskog Crvenog križa
Članak 41.
Glavni odbor je izvršno tijelo Skupštine odgovorno za rad između sjednica Skupštine, koje rješava sva pitanja u tijeku poslovne godine u skladu s odlukama, zaključcima i preporukama Skupštine.
Glavni odbor ima najviše do 23 člana.
Glavni odbor čine predsjednik, dva potpredsjednika i izabrani članovi.
Članove Glavnog odbora bira Skupština na konstituirajućoj sjednici iz redova zastupnika Skupštine na mandatno razdoblje od četiri godine, uz mogućnost ponovnog izbora, a najviše dva uzastopna puta.
Članak 42.
Konstituirajuću sjednicu Glavnog odbora saziva predsjednik Hrvatskog Crvenog križa.
Redovne ili izvanredne sjednice Glavnog odbora saziva predsjednik Hrvatskog Crvenog križa, prema potrebi ili na zahtjev jedne trećine članova Glavnog odbora.
Glavni odbor odlučuje ukoliko sjednici prisustvuje natpolovična većina članova, a odluke i zaključke donosi većinom glasova prisutnih članova Glavnog odbora.
