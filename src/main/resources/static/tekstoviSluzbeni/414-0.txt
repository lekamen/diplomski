20 23.02.2015 Odluka o Uredu predsjednice Republike Hrvatske
PREDSJEDNICA REPUBLIKE HRVATSKE
415
Na temelju odredbe članka 106. Ustava Republike Hrvatske (»Narodne novine«, broj 56/90, 135/97, 113/00, 28/01, 76/10 i 05/14 – Odluka Ustavnog suda Republike Hrvatske), donosim
ODLUKU
O UREDU PREDSJEDNICE REPUBLIKE HRVATSKE
I. OPĆE ODREDBE
Područje primjene
Članak 1.
Ovom Odlukom propisuje se djelokrug Ureda predsjednice Republike Hrvatske (u daljnjem tekstu: Ured), unutarnje ustrojstvo Ureda, nazivi unutarnjih ustrojstvenih jedinica, način upravljanja Uredom, te druga pitanja od značaja za rad Ureda.
Izrazi koji se koriste u ovoj Odluci, a imaju rodno značenje, odnose se jednako na muški i na ženski rod.
Djelokrug
Članak 2.
Ured predsjednice Republike Hrvatske, sukladno Ustavu Republike Hrvatske obavlja savjetodavne, analitičke, stručne i administrativne poslove za potrebe Predsjednice Republike Hrvatske (u daljnjem tekstu: Predsjednica Republike), a osobito:
– poslove izrade materijala, stručnih podloga i analiza za provedbu politike Predsjednice Republike;
– poslove koordinacije s Vladom Republike Hrvatske, Hrvatskim saborom i tijelima državne uprave;
– poslove pripreme odluka i drugih akata koje donosi Predsjednica Republike;
– protokolarne poslove i poslove stručne pripreme i organizacije posjeta Predsjednice Republike u zemlji i inozemstvu;
– poslove izvješćivanja javnosti o politici i aktivnostima Predsjednice Republike;
– poslove vezane uz predstavke i pritužbe građana;
– druge poslove po nalogu Predsjednice Republike.
Povjeravanje poslova
Članak 3.
Ured može pojedine poslove iz svoga djelokruga, na temelju pisanoga sporazuma, obavljati povjeravanjem ili u suradnji sa zajedničkim stručnim službama Hrvatskoga sabora i Vlade Republike Hrvatske, tijelima državne uprave, ustanovama i drugim pravnim osobama koje imaju javne ovlasti te postrojbama oružanih snaga Republike Hrvatske.
Obavljanje pojedinih stručnih i tehničkih poslova Ured može povjeriti pravnoj osobi registriranoj za djelatnost koja se odnosi na te poslove, u skladu s propisima koji uređuju javnu nabavu.
Pojedini poslovi koji se obavljaju u Uredu mogu se povjeriti stažistima i volonterima u skladu sa zakonom ili na temelju ugovora o djelu, autorskog ili drugog odgovarajućeg ugovora fizičkim osobama, pružateljima stručnih usluga, izvan državne službe u skladu s propisima kojima se uređuju obveznopravni odnosi.
Dužnosnici
Članak 4.
Za potrebe koordinacije i upravljanja poslovima iz članka 2. ove Odluke, u Uredu se imenuju sljedeći državni dužnosnici:
– predstojnik Ureda;
– ravnatelj Savjetničkog vijeća;
– pročelnik Kabineta Predsjednice Republike;
– savjetnici Predsjednice Republike;
– glavni tajnik Ureda;
– glasnogovornik Ureda;
– šef Protokola;
– zamjenik šefa Protokola.
Dužnosnike iz stavka 1. ovog članka imenuje i razrješava Predsjednica Republike.
Dužnosnici iz stavka 1. ovog članka ostvaruju svoja prava, obveze i odgovornosti u skladu s ovom Odlukom, zakonom i propisima kojim se uređuju položaj, prava, obveze i odgovornosti dužnosnika, te bez odobrenja Predsjednice Republike ne mogu obavljati nijednu drugu javnu ili profesionalnu dužnost.
Predstojnik Ureda za svoj rad odgovara Predsjednici Republike, a ostali dužnosnici iz stavka 1. ovog članka za svoj rad odgovaraju Predsjednici Republike i predstojniku Ureda.
Državni službenici i namještenici
Članak 5.
Poslove iz djelokruga Ureda, ovisno o vrsti, složenosti, stručnoj spremi i drugim uvjetima, obavljaju državni službenici i namještenici, raspoređeni na službenička i namještenička radna mjesta.
Državni službenici i namještenici Ureda ostvaruju svoja prava i obveze u skladu sa zakonom kojim se uređuju položaj, prava i obveze državnih službenika i namještenika.
Raspored radnih mjesta i okvirni broj državnih službenika i namještenika u Uredu utvrđuje se Pravilnikom o unutarnjem redu Ureda, uz obvezno navođenje opisa poslova, zadaća i stručnih uvjeta za svako pojedino radno mjesto, te pripadajućih koeficijenata