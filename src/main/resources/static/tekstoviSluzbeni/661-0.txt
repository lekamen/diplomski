32 20.03.2015 Pravilnik o postupku registracije i sadržaju registra ugovora o radu pomoraca i radnika na pomorskim ribarskim plovilima
MINISTARSTVO RADA I MIROVINSKOGA SUSTAVA
662
Na temelju članka 14. stavka 7. Zakona o radu (»Narodne novine« broj 93/14) ministar rada i mirovinskoga sustava donosi
PRAVILNIK
O POSTUPKU REGISTRACIJE I SADRŽAJU REGISTRA UGOVORA O RADU POMORACA I RADNIKA NA POMORSKIM RIBARSKIM PLOVILIMA
Članak 1.
(1) Ovim se Pravilnikom utvrđuje postupak registracije i sadržaj registra ugovora o radu pomoraca i radnika na pomorskim ribarskim plovilima (u daljnjem tekstu: ugovor).
(2) Izrazi koji se koriste u ovom Pravilniku, a imaju rodno značenje, koriste se neutralno i odnose se jednako na muški i ženski rod.
Članak 2.
Ugovor se registrira pri uredu državne uprave u županiji, odnosno uredu Grada Zagreba nadležnom za poslove rada prema sjedištu poslodavca kod kojega pomorac ili radnik na pomorskom ribarskom plovilu zasniva radni odnos (u daljnjem tekstu: nadležno tijelo).
Članak 3.
(1) Ugovor o radu pomorca i radnika na pomorskom ribarskom plovilu mora sadržavati sljedeće podatke:
1) naziv, tvrtka i sjedište poslodavca, te osobni identifikacijski broj,
2) ime i prezime, osobni identifikacijski broj, datum rođenja i prebivalište pomorca ili radnika na pomorskom ribarskom plovilu,
3) mjesto i datum sklapanja ugovora,
4) naziv broda ili plovila na kojem ili na kojima pomorac ili radnik na pomorskom ribarskom plovilu preuzima obvezu raditi,
5) naziv, narav ili vrstu poslova na koje se pomorac ili radnik na pomorskom ribarskom plovilu zapošljava,
6) putovanje ili putovanja koja će se poduzeti, ako se taj podatak može dati u vrijeme sklapanja ugovora,
7) mjesto i dan kada se pomorac ili radnik na pomorskom ribarskom plovilu mora javiti na brod ili plovilo radi početka rada, ako se ti podaci mogu dati u vrijeme sklapanja ugovora,
8) očekivano trajanje ugovora u slučaju ugovora na određeno vrijeme, utvrđeno na način da se odredi dan kada ugovor prestaje ili luku odredišta i rok po isteku kojega pomorcu ili radniku na pomorskom ribarskom plovilu nakon dolaska u luku odredišta prestaje radni odnos,
9) trajanje plaćenog godišnjeg odmora na koji pomorac ili radnik na pomorskom ribarskom plovilu ima pravo, a u slučaju kada se takav podatak ne može dati u vrijeme sklapanja ugovora, način određivanja trajanja toga prava,
10) osnovnu plaću, dodatke na plaću, novac u kojem će se isplaćivati, te razdoblja isplate,
11) otkazne rokove kojih se mora pridržavati pomorac ili radnik na pomorskom ribarskom plovilu, odnosno poslodavac, a u slučaju kada se takav podatak ne može dati u vrijeme sklapanja ugovora, način određivanja otkaznih rokova,
12) podatak da je poslodavac upoznao pomorca ili radnika na pomorskom ribarskom plovilu s pravima i obvezama koje proizlaze iz ugovora te da ih je pomorac ili radnik na pomorskom ribarskom plovilu prihvatio, ili da je pri sklapanju ugovora bio nazočan predstavnik sindikata.
(2) Umjesto podataka iz stavka 1., podstavka 9., 10. i 11. ovoga članka, može se u ugovoru uputiti na odgovarajuće zakone, druge propise, kolektivne ugovore ili pravilnike o radu koji uređuju ta pitanja.
Članak 4.
(1) Ugovor na registraciju nadležnom tijelu podnosi poslodavac u tri primjerka u roku osam dana od dana kada je pomorac ili radnik na pomorskom ribarskom plovilu počeo raditi.
(2) Ugovor na registraciju nadležnom tijelu poslodavac može podnijeti elektroničkim putem, u roku od osam dana od dana kada je pomorac ili radnik na pomorskom ribarskom plovilu počeo raditi.
Članak 5.
(1) Nadležno tijelo vodi Registar ugovora (u daljnjem tekstu: Registar), zbirku isprava i abecedni imenik.
(2) U Registru iz stavka 1. ovoga članka upisuje se:
1) redni (registarski) broj pod kojim je ugovor upisan,
2) naziv, tvrtka i sjedište poslodavca,
3) ime i prezime, osobni identifikacijski broj, datum rođenja i prebivalište pomorca ili radnika na pomorskom ribarskom plovilu,
4) mjesto i datum sklapanja ugovora,
5) vrijeme na koje je ugovor