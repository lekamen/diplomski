42 15.04.2015 Odluka Ustavnog suda Republike Hrvatske broj: U-II-6241/2014 od 18. ožujka 2015.
USTAVNI SUD REPUBLIKE HRVATSKE
858
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Aldo Radolović, Duška Šarin i Miroslav Šeparović, odlučujući o prijedlogu za pokretanje postupka za ocjenu suglasnosti drugih propisa s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i zakonom, na sjednici održanoj 18. ožujka 2015. donio je
ODLUKU
I. Pokreće se postupak za ocjenu suglasnosti s Ustavom i zakonom te se ukida točka XX. Odluke o elementima i kriterijima za izbor kandidata za upis u I. razred srednje škole u školskoj godini 2014./2015. (»Narodne novine« broj 54/14.).
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Goran Olujić i Robert Olujić, obojica iz Splita, podnijeli su Ustavnom sudu zajednički prijedlog za pokretanje postupka za ocjenu suglasnosti s Ustavom i zakonima Republike Hrvatske točke XX. Odluke o elementima i kriterijima za izbor kandidata za upis u I. razred srednje škole u školskoj godini 2014./2015. (»Narodne novine« broj 54/14.; u daljnjem tekstu: Odluka/14).
2. Na temelju članka 25. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02.; u daljnjem tekstu: Ustavni zakon), Ustavni sud je od Ministarstva znanosti, obrazovanja i sporta Republike Hrvatske (u daljnjem tekstu: Ministarstvo) te pravobraniteljice za djecu zatražio i dobio očitovanja na prethodno navedeni prijedlog.
II. OSPORENE ODREDBE ODLUKE
3. Točka XX. Odluke/14 (pod nadnaslovom: »Upis kandidata hrvatskih državljana koji dolaze iz obrazovnih sustava drugih zemalja«) glasi:
»XX.
Pravo na izravni upis u srednju školu, uz uvjet da zadovolje na ispitu sposobnosti i darovitosti u školama u kojima je to uvjet za upis, imaju kandidati koji su se najmanje dva od posljednjih četiriju razreda prethodnoga obrazovanja školovali u inozemstvu. Za ostvarivanje prava na izravan upis kandidat prilaže odgovarajuće dokaze o boravku u inozemstvu, trajanju školovanja i razlozima boravka u inozemstvu (dokaz o državljanstvu i boravku u inozemstvu te svjedodžbe razreda završenih u inozemstvu).«
III. PRIGOVORI PREDLAGATELJA
4. Predlagatelji smatraju da je točka XX. Odluke/14 u nesuglasnosti s člancima 3. (u dijelu koji se tiče jednakosti i vladavine prava), 5., 14. i 65. stavkom 1. Ustava te člankom 22. stavkom 5. Zakona o odgoju i obrazovanju u osnovnoj i srednjoj školi (»Narodne novine« broj 87/08., 86/09., 92/10., 105/10., 90/11., 5/12., 16/12., 86/12., 126/12. – pročišćeni tekst, 94/13. i 152/14.; u daljnjem tekstu: ZOOSŠ) i člankom 20. stavkom 4. Zakona o strukovnom obrazovanju (»Narodne novine« broj 30/09.; u daljnjem tekstu: ZoStrOb).
Obrazlažući prijedlog, predlagatelji se pozivaju na odluku Ustavnog suda broj: U-II-2168/2013 i dr. od 15. travnja 2014. (»Narodne novine« broj 50/14.) te na navode iz svoga prijedloga u tom predmetu, svodeći bit potonjih na sljedeće:
»Naime, u Odluci koju je donio ministar Jovanović, priznato je kao prednost školovanje u inozemstvu. To, očito, nema nikakve veze sa sposobnostima djeteta sukladno članku 65. stavku 1. Ustava. (...) Predlagatelji tvrde da osporavana odredba Odluke nije u duhu hrvatskog Ustava, posebice u pogledu članka 3. koji govori o jednakosti sve dok imamo na pameti činjenicu da se neki rode s pravom na srednju školu, dok drugi tijekom četiri godine osnovnog obrazovanja (peti, šesti, sedmi i osmi razred koji se boduju) vlastitim radom i zalaganjem stječu to pravo. K tomu više, ako je djeci onih koji su položili život za ovu zemlju to pravo oduzeto prije nešto manje od sedam godina, zašto bi ga netko drugi, bez ikakve zasluge, imao? (...) Imajući na umu da osporavana odredba Odluke neosnovano u povoljniji položaj stavlja pripadnike određene