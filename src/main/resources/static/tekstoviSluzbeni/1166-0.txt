60 30.05.2015 Izmjene Statuta Središnjeg registra osiguranika
SREDIŠNJI REGISTAR OSIGURANIKA
1167
Na temelju članka 4. stavka 3. Zakona o Središnjem registru osiguranika (»Narodne novine«, broj 159/2013) i članka 54. stavka 1. Zakona o ustanovama (»Narodne novine«, broj 76/93, 29/97, 47/99 i 35/2008), Upravno vijeće Središnjeg registra osiguranika, uz prethodnu suglasnost Vlade Republike Hrvatske, klasa: 022-03/15-04/199, urbroj: 50301-04/04-15-2 od 21. svibnja 2015. godine, na 130. sjednici održanoj dana 26. svibnja 2015. godine donijelo je
IZMJENE STATUTA
SREDIŠNJEG REGISTRA OSIGURANIKA
Članak 1.
U Statutu Središnjeg registra osiguranika (»Narodne novine«, broj 83/2014) članak 9. mijenja se i glasi:
»REGOS organizira obavljanje poslova iz svoje djelatnosti u sljedećim ustrojstvenim jedinicama:
– Ured ravnatelja,
– Samostalna služba za razvoj i strategiju,
– Sektor obveznika,
– Sektor osiguranika i registra,
– Sektor administrativne podrške.«.
Članak 2.
Članak 10. mijenja se i glasi:
»U Uredu ravnatelja obavljaju se sljedeći poslovi: podrške upravljanju poslovanjem i poslovnom planiranju, odnosa s javnošću, informiranja, izvješćivanja i promidžbe.«.
Članak 3.
Članak 11. mijenja se i glasi:
»U Samostalnoj službi za razvoj i strategiju obavljaju se sljedeći poslovi: podrške strategijskom planiranju, upravljanja sustavom kvalitete, nadzora i koordiniranja razinom usluga, kontinuitetom poslovanja, rizicima, utjecajima na poslovanje i definiranja mjera unaprjeđenja uspješnosti u odnosu na zahtjeve poslovanja.«.
Članak 4.
Članak 12. mijenja se i glasi:
»U Sektoru obveznika obavljaju se sljedeći poslovi: prikupljanja, prihvata i obrade podataka o svim primicima te doprinosima za mirovinska osiguranja, vođenja privremenog računa, povezivanja i rasporeda doprinosa po osiguranicima, obračuna i prijenosa sredstava doprinosa za mirovinsko osiguranje temeljem individualne kapitalizirane štednje u obvezne mirovinske fondove i obvezna mirovinska društva.«.
Članak 5.
Članak 13. mijenja se i glasi:
»U Sektoru osiguranika i registra obavljaju se sljedeći poslovi: prijave i rasporeda u obvezni mirovinski fond i kategoriju obveznog mirovinskog fonda, vođenja jedinstvenog računovodstva osobnih računa članova obveznih mirovinskih fondova, izbora mirovinskog osiguravajućeg društva, vođenja i održavanja registra, prihvata, dostave, razmjene podataka, objave i izvješćivanja sukladno posebnom propisu, uspostave i održavanja pristupne točke za elektroničku razmjenu podataka u sustavu socijalne sigurnosti i informatičko tehničke podrške.«.
Članak 6.
Članak 14. briše se.
Članak 7.
Članak 15. mijenja se i glasi:
»U Sektoru administrativne podrške obavljaju se sljedeći poslovi: računovodstveno-financijski, nabave i planiranja, financijskog upravljanja i kontrole, pravne podrške, kadrovski poslovi i uredskog poslovanja.«.
Članak 8.
Članak 29. stavak 2. mijenja se i glasi:
»Ravnatelj REGOS-a ima tri pomoćnika:
– za obveznike,
– za osiguranike i registar,
– za administrativnu podršku.«.
PRIJELAZNE I ZAVRŠNE ODREDBE
Članak 9.
REGOS je dužan uskladiti svoje opće akte s odredbama ovih Izmjena Statuta u roku od 30 (trideset) dana od dana njihovog stupanja na snagu.
Opći akti REGOS-a ostaju na snazi i na odgovarajući se način primjenjuju do stupanja na snagu novih općih akata ako nisu u suprotnosti s ovim Izmjenama Statuta.
U roku iz stavka 1. ovoga članka, Upravno vijeće REGOS-a utvrdit će pročišćeni tekst Statuta Središnjeg registra osiguranika.
Članak 10.
Do stupanja na snagu općeg akta kojim se uređuje unutarnje ustrojstvo i sistematizacija radnih mjesta, radnici REGOS-a nastavljaju raditi sukladno postojećim ugovorima o radu.
Članak 11.
Ove Izmjene Statuta Središnjeg registra osiguranika stupaju na snagu prvoga dana od dana objave u »Narodnim novinama«.
Klasa: 012-03/15-01/08
Urbroj: 353-05-02/2-15-1
Zagreb, 28. svibnja 2015.
Predsjednik Upravnog vijeća Dean Sudec, v. r.
