 mogao štetiti primarnom mjerilu za izbor sudaca Europskog suda, a to je sposobnost potencijalnog kandidata.
124. Vodeći se istim načelom, Ustavni sud podsjeća da se izbori za zastupnike u Hrvatski sabor primarno provode radi djelotvornog ostvarenja višestranačkog demokratskog sustava. Drugim riječima, u konkurenciji dviju inače jednakovrijednih vrednota ustavnog poretka Republike Hrvatske iz članka 3. Ustava (višestranački demokratski sustav vs. ravnopravnost spolova), prevagu ima i uvijek mora imati višestranačka demokracija kad je riječ o izborima zastupnika u Hrvatski sabor. Stoga i sve zakonske mjere koje uređuju uvjete za sudjelovanje političkih stranaka i njihovih (najboljih) kandidata u parlamentarnim izborima moraju biti oblikovane tako da djelotvorno promiču, potiču i štite višestranačku političku demokraciju. Nju nije dopušteno nerazmjerno potirati, pa ni u ime ostvarenja drugih najviših ustavnih vrednota.
Stoga, unatoč podrobnom obrazloženju razloga i okolnosti zbog kojih se predlagatelj ZID-a ZIZHS-a odlučio za propisanu sankciju, to jest zakonsku mjeru automatske diskvalifikacije kandidacijskih lista iz izbornog natjecanja (v. točku 107.), Ustavni sud u ovom pitanju ne može ocijeniti argumente predlagatelja ZID-a ZIZHS-a/2015 ustavnopravno prihvatljivima.
125. Prvo, načelno nije osnovano tvrditi da je automatska diskvalifikacija kandidacijskih lista iz izbornog natjecanja zbog propusta u izvršenju obveze iz članka 21.a ZIZHS-a prihvatljivija od drugih raspoloživih sankcija koje mogu biti nametnute ovlaštenim predlagateljima kandidacijskih lista (u prvom redu novčanih). Ustavni sud u tom smislu ne prihvaća argument predlagatelja ZID-a ZIZHS-a/2015, koji glasi:
»Kada bi se propisani iznosi novčanih kazni iz članka 35. ZRS-a 2008« (Zakona o ravnopravnosti spolova – op. Ustavnog suda) »sustavno primjenjivali na političke stranke koje sudjeluju u izborima u više ili u svim izbornim jedinicama, a posebno na one koje sudjeluju na lokalnim izborima, značajan broj njih bi bankrotirao, a time i prestao postojati. Stoga Klub zastupnika smatra da je predložena mjera, iako na prvi pogled (nepravedno) stroga, razmjerna i daleko povoljnija za političke aktere jer je jasna, predvidljiva pa stoga u kontekstu lakoće primjene, odmjerena. Razlozi zbog kojih je takvo stajalište ustavnopravno neprihvatljivo naznačeni su u točki 124.
126. Drugo, čini se da je unošenjem posljednje rečenice članka 21.a u ZIZHS proizveden dijametralno suprotni učinak od onoga za koji je predlagatelj u svom očitovanju obrazložio da se želio postići.
Naime, stupanjem na snagu ZID-a ZIZHS-a/2015 stupila je na snagu i propisana sankcija, to jest zakonska mjera automatske diskvalifikacije kandidacijskih lista iz izbornog natjecanja zbog propusta u izvršenju obveze iz članka 21.a stavka 1. i stavka 2. (prve rečenice) ZIZHS-a.
Istodobno, međutim, iz pravnog poretka nije brisan dio članka 35. ZoRavSpol-a koji se odnosi na Hrvatski sabor, a koji propisuje da će se političke stranke i drugi ovlašteni predlagatelji »izbornih lista« kazniti za prekršaj novčanom kaznom od 50.000,00 kuna ako prilikom predlaganja lista kandidata za izbor zastupnika u Hrvatski sabor ne poštuju načelo ravnopravnosti spolova utvrđeno člankom 15. ZoRavSpol-a i ne vode računa o uravnoteženoj zastupljenosti žena i muškaraca na izbornim listama sukladno članku 12. ZoRavSpol-a (v. točku 114.).
Drugim riječima, danas se može govoriti o dvije sankcije po dvije zakonske osnove: na temelju ZIZHS-a kandidacijske liste se diskvalificiraju iz izbornog natjecanja, a na temelju ZoRavSpol-a sama politička stranka ili drugi ovlašteni predlagatelj liste prekršajno se kažnjava jednokratnom visokom novčanom kaznom od 50.000,00 kuna ako ne poštuje obvezu iz članka 15. ZoRavSpol-a.
127. Uvažavajući sve prethodno obrazložene činjenice i okolnosti, Ustavni sud djelomično je prihvatio prijedlog predlagateljice za pokretanje postupka za ocjenu suglasnosti s Ustavom članka 14. ZID-a ZIZHS-a/2015, i to kad je riječ 