 političkih prava osoba lišenih poslovne sposobnosti u Republici Hrvatskoj u skladu sa stupnjem razvitka hrvatskog društva u određenom vremenu i dosegnutim stupnjem zajedničkog pristupa tom pitanju europskih država.
42. U takvoj situaciji, ustavnopravno je relevantno to što je, prema osporenom članku 10. točki 2. ZIZHS-a/99-11, prestanak mandata zastupnika uslijed lišenja poslovne sposobnosti uvjetovan i ovisan o pravomoćnoj sudskoj odluci. Takva odluka pretpostavlja prethodno proveden sudski postupak u kojem su zajamčena sva prava pravičnog suđenja u skladu s člankom 29. Ustava i člankom 6. Konvencije, uključujući pravo stranke da koristi sva dostupna i djelotvorna sredstva pravne zaštite.
Postojanje sudskog mehanizma koji je strukturiran tako da uključuje jamstva protiv arbitrarnosti u svakom konkretnom slučaju, kao i primjena članka 10. točke 2. ZIZHS-a samo u slučaju kad postoji pravomoćna sudska presuda o lišenju poslovne sposobnosti izabranog zastupnika, dostatni su razlozi zbog kojih Ustavni sud za sada ne prihvaća prijedlog za pokretanje postupka za ocjenu suglasnosti s Ustavom članka 10. točke 2. ZIZHS-a.
43. Na temelju članka 43. stavka 1. Ustavnog zakona riješeno je kao u točki I. izreke ovog rješenja.
VI. TZV. IZBORNI PRAG (članak 41. ZIZHS-a/99-11)
1) Članak 41. ZIZHS-a/99-11
44. U vrijeme podnošenja prijedloga koji se vodi pod brojem U-I-2831/2014 (podnesen 6. lipnja 2014., zaprimljen u Ustavnom sudu 9. lipnja 2014.), članak 41. ZIZHS-a/99-11 je glasio:
»Članak 41. Pravo na sudjelovanje u diobi zastupničkih mjesta u izbornoj jedinici ostvaruju liste koje na izborima dobiju najmanje 5 % važećih glasova birača.«
Članak 41. ZIZHS-a/99-11 nije izmijenjen ZID-om ZIZHS-a/2015, tako da je i danas na snazi isti tekst. Stoga će se u ovom rješenju označavati kao: članak 41. ZIZHS-a.
2) Prigovori predlagatelja
45. Stranka reda smatra članak 41. ZIZHS-a nesuglasnim s člankom 45. stavkom 1. Ustava. Razloge obrazlaže ovako:
»... činjenici da je citiranim odredbama Ustava RH propisano opće i jednako aktivno i pasivno biračko pravo za sve birače s navršenih 18 godinama u tu skupinu birača ulaze i birači i osobe koje su se kandidirale na listama koje na izborima nisu dobile 5 % važećih glasova birača. Ovo iz razloga što se općenitost i jednakost biračkog prava može ograničiti samo državljanstvom, prebivalištem u određenoj izbornoj jedinici, dobnom granicom (18 godina), duševnim zdravljem (poslovna sposobnost), građanskom čašću i upisom u birački popis.«
U prijedlogu se navedeno tumačenje obrazlaže pozivom na članke 14. i 16. Ustava. Stranka reda u nastavku se poziva i na stajalište Ustavnog suda, izraženo u odluci broj: U-I-3789/2003 i dr. od 8. prosinca 2010. (»Narodne novine« broj 142/10.), o tome da Ustav posjeduje unutarnje jedinstvo i da je značenje pojedinačnog dijela uvijek vezano uz sve ostale odredbe. Poziva se i na Kazneni zakon, te stajališta pojedinih autora sadržana u pravnoj literaturi:
»Osim navedenih razloga, važeći glasački listići predstavljaju zaštićeno dobro i prema odredbi čl. 338. Kaznenog zakona kojim je kao kazneno djelo protiv biračkog prava – izborne prijevare propisano: 'Tko dodavanjem, oduzimanjem, brisanjem glasova ili na drugi način krivotvori rezultat izbora, kaznit će se kaznom zatvora od šest mjeseci do pet godina.' Predlagatelj smatra da se upravo na način opisan u odredbi čl. 338. Kaznenog zakona oduzimaju važeći glasački listići listama koje su dobile manje od 5 % važećih glasačkih listića i dodaju listama za koje nisu glasali upravo ti birači, pa im se tim postupkom povređuje njihovo opće i jednako biračko pravo i da biraju (aktivno biračko pravo) i da budu birani (pasivno biračko pravo). Predlagatelj ovdje parafrazira stručno mišljenje S. Barića i smatra da je svako izdvajanje bilo koje skupine hrvatskih državljana iz ukupnog korpusa biračkog po bilo kojem kriteriju, pa tako i kriteriju je li lista za koju su oni dali svoj važeći glasački listić ili su kandidati na njoj dobila 5 % važećih