
2) Žalbe protiv prvostupanjske presude
13. Protiv prvostupanjske presude žalbu je 6. listopada 2010. podnijelo nadležno državno odvjetništvo zbog odluke o kazni.
Žalbu je 12. listopada 2010. podnio i podnositelj iz svih žalbenih razloga. U njoj je istaknuo sljedeće žalbene navode:
»Naime, obrazloženje osuđujućeg dijela pobijane presude nije sačinjeno u skladu s člankom 359. stavak 7. ZKP, čime su u pobijanoj presudi izostali razlozi o odlučnim činjenicama, a izloženi razlozi su nejasni i proturječni.
(...)
Pored toga, prvostupanjski sud uopće ni jednom riječju nije obrazložio svoju odluku o neprihvaćanju prijedloga optuženika za provođenjem grafološkog vještačenja, radi utvrđivanja činjenice da li se na obrascu 'izdatak blagajni' nalazi optuženikov potpis, a i pored toga nalazi neprijeporno utvrđenim da je na tom obrascu optuženikov potpis.
Nije obrazložio ni zbog čega nije prihvatio prijedlog da se dokazni postupaka dopuni čitanjem izvješća oštećene banke od 13. lipnja 2005. godine (list spisa 7. u predmetu broj K. 1/04), premda to izvješće ostavlja barem mogućnost da je u svemu ovome itekako sudjelovala M. V., koja je pravomoćnom presudom prvostupanjskog suda broj K.1/04 pd 12– travnja 2006. godine oglašena krivom i osuđena zbog istovrsnog kaznenog djela, počinjenog u razdoblju od 1. ožujka 1995. godine do 26. studenoga 1999. godine, i to upravo zbog obavljanja poslova kredita bez valjane pravne osnove, tako da nema a niti može imati svog opravdanja dio obrazloženja prvostupanjske presude (posljednje poglavlje na listu 8. obrazloženja) u kojem prvostupanjski sud navodi 'da je M. V. bila samo jedan kreditni referent koji je izvršavao naredbe i naloge direktora Ivice Peza', budući da takav ničim utvrđen zaključak prvostupanjskog suda izravno proturječi utvrđenjima iz pravomoćne presude pod brojem K. 1/04, donesene u kaznenom predmetu protiv M. V.
(...)
Naime, na optuženika i na ovo djelo, koje bi bilo počinjeno 22. prosinca 1995. godine, dakle u vrijeme važenja Krivičnog zakona Republike Hrvatske, u skladu sa člankom 3. stavak 2. KZ morao se primijeniti isključivo KZ, objavljen u 'Narodnim novinama', broj 110/97 od 21. listopada 1997., koji je stupio na snagu 1. siječnja 1998. godine., jer je jedino taj Zakon blaži za optuženika, dok sve naknadne izmjene i dopune KZ, koje su uslijedile nakon 1997. godine nisu blaže za optuženika, pa prvostupanjski sud optuženika nije smio oglasiti krivim za kazneno djelo iz članka 337. stavak 4. KZ sa svim izmjenama i dopunama KZ u razdoblju od 1998. do 2007. godine, budući da te izmjene i dopune nisu blaže za optuženika.
(...)
Činjenično stanje je ostalo pogrešno i nepotpuno utvrđeno.
Naime, barem za sad pogrešni su i preuranjeni zaključci prvostupanjskog suda da je optuženik:
– svojim potpisom ovjerio obrazac 'izdatak blagajni' na iznos od 281.894,89 kuna,
– na blagajni oštećene banke ishodio isplatu tog iznosa, kojeg bi zadržao za sebe.
(...)
Nadalje, pogrešan je zaključak prvostupanjskog suda da je optuženik svojim potpisom ovjerio obrazac 'izdatak blagajni' od 22. prosinca 1995. godine, te da je na blagajni ishodio isplatu iznosa od 281.894,89 kuna.
Izvornik tog obrasca nije ni pročitan tijekom dokaznog postupka, jer se nalazi uložen u spis prvostupanjskog suda broj K.1/04, koji spis neosnovano nije pregledan tijekom dokaznog postupka.
A samo od strane optuženika predloženim grafološkim vještačenjem izvornika tog obrasca moglo bi se utvrditi da li je na tom obrascu u rubrici: 'Ovjera banke' optuženikov vlastoručni potpis, njegov faksimil ili potpis neke duge osobe, jer na glavnoj raspravi izvedenim dokazima ničim nije utvrđeno da se u toj rubrici nalazi vlastoručni optuženikov potpis.
(...)
Osim toga, odbijanjem prijedloga da se pregleda spis pod brojem K.1/04, kao i da se provede financijsko vještačenje, prvostupanjski sud je propustio sagledati moguću ulogu kreditne referentice M. V. u realizaciji i knjiženju spornog kredita.
(...)
A M. V. je neprijeporno knjižila i sredstva po kreditu