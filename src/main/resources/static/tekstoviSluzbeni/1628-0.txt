83 28.07.2015 Presuda i Rješenje Visokog upravnog suda Republike Hrvatske broj: UsII-76/14-14 od 2. srpnja 2015.
VISOKI UPRAVNI SUD REPUBLIKE HRVATSKE
1629
PRESUDA I RJEŠENJE
Visoki upravni sud Republike Hrvatske u vijeću sastavljenom od sudaca toga suda Jasminke Jenjić, predsjednice vijeća, mr. sc. Mirjane Juričić i Sanje Štefan, članova vijeća, te Ivane Firšt, zapisničarke, u upravnom sporu tužitelja OT-Optima Telekom d.d., Bani 75a iz Zagreba, zastupan po Ivi Dragić, dipl. iur., protiv privremenog rješenja tužene Hrvatske regulatorne agencije za mrežne djelatnosti iz Zagreba, Roberta Frangeša Mihanovića 9, kojeg zastupaju Domagoj Maričić, dipl. iur., i Lidija Antonić, dipl. iur., po generalnoj punomoći Su-164/15, nakon održane javne rasprave 29. lipnja 2015., 2. srpnja 2015. donio je sljedeću presudu i rješenje:
riješio je
U dijelu tužbenog zahtjeva pod točkom 1. izreke privremenog rješenja Hrvatske regulatorne agencije za mrežne djelatnosti, klasa: UP/I-344-01/14-03/04, urbroj: 376-11-14-8 od 3. srpnja 2014. spor se obustavlja.
presudio je
Odbija se tužbeni zahtjev za poništenjem privremenog rješenja Hrvatske regulatorne agencije za mrežne djelatnosti, klasa: UP/I-344-01/14-03/04, urbroj: 376-11-14-8 od 3. srpnja 2014. u dijelu točke 2. i 3. izreke rješenja.
Ova će se presuda i rješenje objaviti u »Narodnim novinama«.
Obrazloženje
Tužitelj je osporio privremeno rješenje Hrvatske regulatorne agencije za mrežne djelatnosti klasa: UP/I-344-01/14-03/04, urbroj: 376-11-14-8 od 3. srpnja 2014. kojim je u točki 1. određen operatorom sa značajnom tržišnom snagom na tržištu pristupa javnoj komunikacijskoj mreži na fiksnoj lokaciji za privatne i poslovne korisnike te mu je određena regulatorna obveza nadzora maloprodajnih cijena usluga pod istim uvjetima pod kojima je regulatorna obveza određena trgovačkom društvu Iskon Internet d.d. iz Zagreba, Garićgradska 18, odlukom HAKOM-a od 6. travnja 2011., klasa: UP/I-344-01/10-01/456, urbroj: 376-11-11-25. Regulatorna obveza ostaje na snazi sve do dovršetka postupka analize tržišta pristupa javnoj komunikacijskoj mreži na fiksnoj lokaciji za privatne i poslovne korisnike.
Pod točkom 2. izreke privremenog rješenja tužitelj je određen operatorom sa značajnom tržišnom snagom na tržištu maloprodaje širokopojasnog pristupa internetu te mu je u svrhu nadzora maloprodajnih cijena usluga određena regulatorna obveza zabrane sprječavanja ulaska na tržište ili ograničavanja tržišnog natjecanja određivanjem preniskih cijena usluga, zabrane davanja neopravdane prednosti pojedinim krajnjim korisnicima usluga te zabrana neopravdanog povezivanja određenih vrsta usluga pod istim uvjetima kako su navedene regulatorne obveze određene trgovačkom društvu Iskon Internet d.d., Garićgradska 18 odlukom HAKOM-a od 21. ožujka 2012. (klasa: UP/I-344-01/11-07/07, urbroj: 376-11-12-9) s time da te obveze ostaju također na snazi do dovršetka postupka analize navedenog tržišta.
Točkom 3. izreke rješenja tužitelj je obvezan postupiti po privremenom rješenju odmah po primitku, a dokaz da su postojeće cijene za uslugu širokopojasnog pristupa internetu i IBTV uslugu u skladu s regulatornim obvezama i mjerama koje su mu određene, odnosno da su troškovno usmjerene, obvezan je dostaviti HAKOM-u najkasnije do 1. rujna 2014.
U tužbi je tužitelj istaknuo razloge nepotpuno i pogrešno utvrđenog činjeničnog stanja, povrede pravila postupka što je imalo utjecaja na rješavanje stvari te što je izreka nejasna, a pravni propis pogrešno primijenjen.
Tužitelj je podnio zahtjev za odgodnim učinkom tužbe nalazeći kako nisu ispunjeni uvjeti za donošenje privremenog rješenja jer je isto preuranjeno, doneseno prije dana s kojim je nastupila koncentracija poduzetnika u skladu s Zakonom o zaštiti tržišnog natjecanja i objavom Agencije za zaštitu tržišnog natjecanja koju uz tužbu prilaže (objava od 18. srpnja 2014.).
U odnosu na postupovne povrede ističe da je tuženik pravna osoba s javnim ovlastima te se dužna pridržavati odredbi Zakona o općem