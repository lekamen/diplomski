 ne može prihvatiti da postoji valjani razlog koji bi opravdao isključenje podnositelja iz rasprave.
U svjetlu navedenih utvrđenja, zaključak je Ustavnog suda da nadležni sudovi u konkretnom slučaju nisu zadovoljili uvjet potrebite procedure, jer nisu osigurali da postupak bude lišen proizvoljnosti, kako je propisano člankom 5. stavkom 1. točkom (e) Konvencije.
Stoga Ustavni sud utvrđuje da je u konkretnom slučaju došlo do povrede prava zajamčenog člankom 5. stavkom 1. točkom (e) Konvencije u proceduralnom aspektu.
33. Na temelju članaka 73. i 76. Ustavnog zakona odlučeno je kao u točki II. izreke odluke.
Točka III. izreke odluke temelji se na članku 31. stavcima 4. i 5. Ustavnog zakona.
34. Utvrđena povreda podnositeljevog prava zajamčenog člankom 5. stavkom 1. točkom (e) Konvencije mora se otkloniti tako da Županijski sud u Zagrebu u predmetu broj: R1-331/14 održi raspravu na koju će pozvati podnositelja radi saslušanja i nakon toga, vodeći se rezultatima rasprave i mjerodavnom medicinskom i drugom relevatnom dokumentacijom donijeti meritornu odluku o potrebi daljnjeg lišenja slobode podnositelja u najkraćem roku, a najkasnije do 31. siječnja 2016.
Osporena rješenja koja se ukidaju ovom odlukom prestaju važiti danom donošenja nove meritorne odluke o potrebi daljnjeg lišenja slobode podnositelja, a najkasnije 31. siječnja 2016., kada osporeno rješenje ionako prestaje važiti, kao što je određeno u izreci samog osporenog rješenja.
35. Navedeni proceduralni propust otklanja potrebu da Ustavni sud ispita jesu li sudovi zadovoljili materijalne zahtjeve produljenja prisilnog smještaja podnositelja utvrđujući da je njegovo mentalno stanje nužno zahtijevalo da ga se liši slobode, a pritom polazeći od nalaza i mišljenje vještaka o postojanju »visokog stupnja vjerojatnosti« da bi mogao ponovno počiniti kazneno djelo za koje je zaprijećena kazna zatvora u trajanju od najmanje tri godine.
Dostatno je na ovom mjestu upozoriti da nadležni sudovi moraju, ukoliko se druge razmotrene blaže mjere pokažu nedostatnima za zaštitu podnositelja ili javnog interesa, pri svakom eventualnom daljnjem razmatranju produljenja prisilnog smještaja s posebnom pažnjom ispitati postojanje materijalnih zahtjeva potrebnih kako bi se podnositelj mogao smatrati »osobom s duševnim smetnjama« te ga po toj osnovi lišiti ustavnog i konvencijskog prava na slobodu.
36. Na temelju članaka 73. i 75. Ustavnog zakona odlučeno je kao u točki IV. izreke odluke.
37. Odluka o objavi (točka V. izreke) temelji se na članku 29. Ustavnog zakona.
Broj: U-III-1048/2015 Zagreb, 15. prosinca 2015.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
