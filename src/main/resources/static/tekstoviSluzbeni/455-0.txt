22 25.02.2015 Pravilnik o provedbi Mjere 07 "Temeljne usluge i obnova sela u ruralnim područjima" iz Programa ruralnog razvoja Republike Hrvatske za razdoblje 2014 - 2020
MINISTARSTVO POLJOPRIVREDE
456
Na temelju članka 30. stavka 2., a u svezi stavaka 3. i 4. istoga članka Zakona o potpori poljoprivredi i ruralnom razvoju (»Narodne novine« br. 80/2013, 41/2014 i 107/2014) ministar poljoprivrede donosi
PRAVILNIK
O PROVEDBI MJERE 07 »TEMELJNE USLUGE I OBNOVA SELA U RURALNIM PODRUČJIMA« IZ PROGRAMA RURALNOG RAZVOJA REPUBLIKE HRVATSKE ZA RAZDOBLJE 2014 – 2020
I. OPĆE ODREDBE
Članak 1.
Ovim se Pravilnikom utvrđuju način i uvjeti provedbe Mjere 07 »Temeljne usluge i obnova sela u ruralnim područjima« (u daljnjem tekstu: Mjera 07) iz Programa ruralnog razvoja Republike Hrvatske za razdoblje 2014 – 2020 (u daljnjem tekstu: Program), a prema članku 20. Uredbe (EU) br. 1305/2013 Europskog parlamenta i Vijeća od 17. prosinca 2013. godine o potpori ruralnom razvoju iz Europskog poljoprivrednog fonda za ruralni razvoj (EPFRR) i stavljanju izvan snage Uredbe Vijeća (EZ) br. 1698/2005 (SL L 347, 20. 12. 2013) (u daljnjem tekstu: Uredba (EU) br. 1305/2013).
Članak 2.
(1) Pojedini pojmovi u smislu ovoga Pravilnika imaju sljedeće značenje:
1. »Tip operacije« je skup ulaganja koji doprinosi ostvarivanju ciljeva jednog ili više prioriteta Europske unije za ruralni razvoj na koje se odnose.
2. »Projekt/operacija« je cjelokupna i sveobuhvatna investicijska aktivnost, koja se sastoji od prihvatljivih i neprihvatljivih troškova te pripada određenom tipu operacije.
3. »Ulaganje« je prihvatljivi dio projekta/operacije za koji se traži potpora putem natječaja raspisanog temeljem odredbi ovoga Pravilnika.
4. »Prihvatljivi troškovi« su troškovi koji mogu biti sufinancirani iz Programa.
5. »Korisnik« je svaki subjekt koji je podnio Zahtjev za potporu, a koji je izravno odgovoran za početak, upravljanje, provedbu i rezultate projekta.
6. »Javni isporučitelj vodnih usluga javne vodoopskrbe ili javne odvodnje« je trgovačko društvo u kojem sve udjele, odnosno dionice u temeljnom kapitalu imaju jedinice lokalne samouprave ili trgovačka društva u kojima sve udjele, odnosno dionice u temeljnom kapitalu izravno imaju jedinice lokalne samouprave, odnosno ustanova kojoj je osnivač jedinica lokalne samouprave.
7. »Javna ustanova« je pravna osoba čije je osnivanje i ustrojstvo uređeno posebnim propisima koja obavlja djelatnosti odgoja i obrazovanja, znanosti, kulture, informiranja, športa, tjelesne kulture, tehničke kulture, skrbi o djeci, zdravstva, socijalne skrbi, skrbi o invalidima i druge djelatnosti ako ih ne obavlja radi stjecanja dobiti.
8. »Javna potpora« je svaki oblik potpore iz javnih izvora Republike Hrvatske i potpora iz proračuna Europskog poljoprivrednog fonda za ruralni razvoj.
9. »Intenzitet javne potpore« izražen je kao postotni udio javne potpore u prihvatljivim troškovima ulaganja.
10. »Nerazvrstana cesta« pojam ima jednako značenje kao u Zakonu o cestama.
11. »Građenje« je izvedba građevinskih i drugih radova (pripremni, zemljani, konstruktorski, instalaterski, završni radovi te ugradnja građevnih proizvoda, opreme ili postrojenja) kojima se gradi nova građevina, rekonstruira ili uklanja postojeća građevina, a sukladno posebnim propisima koji uređuju područje gradnje.
12. »Kraj ulaganja« je dan podnošenja konačnog Zahtjeva za isplatu.
13. »Lista prihvatljivih troškova« je lista troškova prihvatljivih za sufinanciranje unutar Mjere 07, a objavljuje se uz Natječaj.
(2) Ostali pojmovi u smislu ovoga Pravilnika imaju jednako značenje kao pojmovi uporabljeni u Uredbi (EU) br. 1305/2013.
Članak 3.
(1) Upravljačko tijelo Programa je Uprava za upravljanje EU fondom za ruralni razvoj, EU i međunarodnu suradnju (u daljnjem tekstu: Upravljačko tijelo) Ministarstva poljoprivrede (u daljnjem tekstu: Ministarstvo), u skladu s odredbom članka 66. Uredbe (EU) br. 1305/2013.
(2) Operativnu provedbu Programa obavlja Agencija za plaćanja u poljoprivredi, ribarstvu