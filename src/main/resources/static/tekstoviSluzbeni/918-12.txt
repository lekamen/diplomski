 konkretnom slučaju ispunjena i pretpostavka iz članka 87. stavka 3. Ustava.
3) Je li ispunjen zahtjev za obrazloženim prijedlogom referendumskog pitanja?
a) Praksa Ustavnog suda
28. U točki IV. izreke odluke broj: U-VIIR-4640/2014 od 12. kolovoza 2014. (»Narodne novine« broj 104/14. i 130/14. – ispravak) Ustavni sud je odredio:
»IV. Na temelju članka 31. stavaka 4. i 5. Ustavnog zakona o Ustavnom sudu Republike Hrvatske ('Narodne novine' broj 99/99., 29/02. i 49/02. – pročišćeni tekst), Ustavni sud Republike Hrvatske određuje:
– svaki budući zahtjev za raspisivanje referenduma koji Hrvatskom saboru bude podnesen na temelju članka 87. stavka 3. Ustava mora sadržavati detaljan prikaz činjenica i okolnosti koje su bile povod za referendumsko pitanje u predloženom sadržaju te dostatno i relevantno obrazloženje razloga zbog kojih se traži raspisivanje referenduma.«
28.1. Kad je riječ o referendumskom pitanju koje je postavljeno u formi prijedloga zakona, prethodno navedeni prikazi činjenica i okolnosti odnosno potrebna obrazloženja ne moraju se nužno oblikovati prema pravilima koja važe za obrazloženja prijedloga zakona koje donosi Hrvatski sabor (ustavna osnova za donošenje zakona; ocjena stanja i osnovna pitanja koja se trebaju urediti zakonom te posljedice koje će donošenjem zakona proisteći; ocjena i izvori potrebnih sredstava za provođenje zakona; obrazloženje pojedinih odredaba), ali moraju sadržavati sve potrebne podatke.
28.2. S tim u vezi, u prijedlogu Odluke HS-a je navedeno:
»Odbor ističe da je Zahtjev koji su u predmetnom postupku podnijeli predlagatelji prvi zahtjev za raspisivanje državnog referenduma koji je predan Hrvatskom saboru u skladu s Odlukom Ustavnog suda broj: U-VIIR-4640/2014, od 12. kolovoza 2014. godine ('Narodne novine' broj 104/14. i 130/14. – Rješenje Ustavnog suda broj U-VIIR-4640/2014 od 15. listopada 2014.), točkom IV. ... Međutim, ukazuje se da je predmetno obrazloženje dano nakon što je okončano prikupljanje potpisa za predmetnu referendumsku inicijativu, a ne već prilikom objave sadržaja samog referendumskog pitanja, koja je objava učinjena sukladno odredbama ZoRef-a.«
U zahtjevu za raspisivanje državnog referenduma Organizacijski odbor je naveo:
»2. Organizacijski odbor donio je dana 1. listopada 2014. godine, sukladno članku 8.b ZR-a i pravilima rada ustanovljenim Odlukom o osnivanju, Odluku da se pristupi izjašnjavanju birača o potrebi da se zatraži raspisivanje referenduma (dalje: Odluka). Odlukom je jasno definirano referendumsko pitanje o kojem se traži raspisivanje referenduma te je određeno da će se potpisi za raspisivanje referenduma prikupljati od 11. do 25. listopada 2014. godine. Sukladno članku 8.b stavku 2. ZR-a Odluka je objavljena u dnevnom tisku i drugim sredstvima javnog priopćavanja.
3. Sukladno Odluci U-VIIR-4640/2014 Ustavnog suda Predlagatelj u nastavku navodi detaljan prikaz činjenica i okolnosti koje su bile povod za referendumsko pitanje u predloženom sadržaju te dostatno i relevantno obrazloženje razloga zbog kojih se traži raspisivanje referenduma.«
28.3. Ustavni sud podsjeća da se u točki IV. izreke odluke broj: U-VIIR-4640/2014 od 12. kolovoza 2014. bavio sadržajem zahtjeva za raspisivanje referenduma koji se podnosi Hrvatskom saboru odnosno podacima koje taj zahtjev treba sadržavati, a ne podacima koje bi organizacijski odbori morali predočiti javnosti već »prilikom objave sadržaja samog referendumskog pitanja«. Bi li bilo potrebno da se već »prilikom objave sadržaja samog referendumskog pitanja« od organizacijskih odbora traži da predoče cjelovit zahtjev za raspisivanje referenduma koji će, prikupe li dovoljan broj potpisa birača, podnijeti Hrvatskom saboru ili ne, nije pitanje na koje treba odgovoriti Ustavni sud.
28.4. Ustavni sud zaključno utvrđuje da je zahtjev Organizacijskog odbora u skladu s točkom IV. izreke odluke broj: U-VIIR-4640/2014 od 12. kolovoza 2014.
b) Članak 91. stavak 3. Ustava
29. U svjetlu zahtjeva za obrazloženim referendumskim pitanjem,