 upravljanje, naknade depozitaru, ulazne i izlazne naknade te, kada je to primjenjivo, naknade vezane uz prinos UCITS fonda.
Članak 11.
Podatak o neto vrijednosti imovine UCITS fonda i cijeni udjela UCITS fonda iz članka 7. stavka 1. točke 5. ovoga Pravilnika prikazuje stanje na zadnji radni dan mjeseca za koji se izrađuje izvješće. Neto vrijednost imovine UCITS fonda prikazuje se u kunama dok se cijena udjela UCITS fonda prikazuje u valuti u kojoj je predviđena denominacija cijene udjela UCITS fonda.
Članak 12.
Podaci o prinosu UCITS fonda iz članka 7. stavka 1. točke 6. ovoga Pravilnika trebaju sadržavati sve podatke iz članka 6. stavka 1. ovoga Pravilnika.
Članak 13.
Grafikon iz članka 7. stavka 1. točke 7. ovoga Pravilnika mora prikazivati kretanje cijene udjela UCITS fonda od osnutka UCITS fonda do zadnjeg radnog dana mjeseca na kojeg se odnosi mjesečno izvješće za ulagatelje, odnosno u zadnjih 5 godina, ovisno koje je od naznačenih razdoblja kraće.
Članak 14.
(1) Društvo za upravljanje dužno je, kada je to moguće, bez odgode na svojoj mrežnoj stranici na vidljivom i lako dostupnom mjestu objaviti svaki pravni i poslovni događaj u vezi s društvom za upravljanje i UCITS fondom kojim upravlja, kada se radi o događajima koji bi mogli utjecati na poslovanje UCITS fonda.
(2) Događaji iz stavka 1. ovoga članka moraju biti jasno obrazloženi, na način lako razumljiv ulagateljima UCITS fonda, s detaljnim objašnjenjem o utjecaju događaja na poslovanje UCITS fonda.
DODATNE INFORMACIJE KOJE MORA SADRŽAVATI MREŽNA STRANICA DRUŠTVA ZA UPRAVLJANJE
Članak 15.
Mrežna stranica društva za upravljanje, pored podataka i informacija iz članka 65. stavka 1. Zakona, mora sadržavati i sljedeće:
1. važnije promjene u vlasničkoj strukturi društva za upravljanje,
2. promjene u upravi i nadzornom odboru društva za upravljanje,
3. podatke o članstvu radnika društva za upravljanje u nadzornim odborima trgovačkih društava s posebnom naznakom imaju li fondovi pod upravljanjem u svom portfelju financijske instrumente tih društava, najkasnije do 10. dana po nastanku događaja,
4. obavijest o sudjelovanju i načinu glasovanja na glavnim skupštinama minimalno 15 dana prije održavanja,
5. kada je primjenjivo, rješenja javno objavljena od strane Agencije o:
– privremenom ili trajnom oduzimanju odobrenja za rad,
– izricanju javne opomene društvu za upravljanje (objava izreke rješenja),
– oduzimanju suglasnosti za obavljanje funkcije člana uprave društva za upravljanje (objava izreke rješenja),
6. kada je primjenjivo, obavijest o pokretanju postupka predstečajne nagodbe, stečajnog postupka ili postupka likvidacije društva za upravljanje,
7. ako se u pojedinim razdobljima naknade u UCITS fondu naplaćuju u iznosima različitim od onih iz članka 10. ovoga Pravilnika potrebno je navesti razdoblja i iznose naknada,
8. odmah nakon zaključenja, podatke o svim transakcijama kupnje i prodaje vrijednosnih papira izvan uređenog tržišta koje je društvo za upravljanje za račun UCITS fonda izvršilo s povezanom osobom.
Članak 16.
Ako društvo za upravljanje u sklopu promidžbenog sadržaja ili bilo kojih drugih informacija za ulagatelje objavljuje podatke o priznanju, nagradi ili poretku pojedinog UCITS fonda pod upravljanjem, dužno je navesti razdoblje za koje je nagrada dodijeljena, ime osobe odnosno organizacije koja je nagradu dodijelila i datum dodjele nagrade.
ZAVRŠNE ODREDBE
Članak 17.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-02/06 Urbroj: 326-01-440-16-1 Zagreb, 4. studenoga 2016.
Predsjednik Upravnog vijeća Petar-Pierre Matek, v. r.
