 orijentirane cijene te pritom propisuje vrlo ograničen krug iznimaka od ovog roka, a tuženik svoju odluku da odstupi od »pure« BU-LRIC obrazlaže samo navođenjem da je morao uzeti u obzir sve okolnosti ne navodeći koje su to okolnosti i koje od njih su prevladale u donošenju odluke. Navodi da je sukladno članku 22. ZEK-a tuženik u razdoblju od 10. travnja do 6. svibnja 2013. proveo javnu raspravu o prijedlogu odluke kojom se utvrđuju cijene završavanja (terminacije) poziva u mreže SMP operatora. Odgovori tuženika na pristigle komentare svih operatora sudionika javne rasprave navedeni su u Privitku odluke i čine njen sastavni dio. Ističe da tuženik svjesno postupa protivno mjerodavnoj Preporuci, pri čemu svoje nezakonito postupanje opravdava propuštanjem ispunjenja istih obveza u državama članicama Europske unije (dalje: EU). Ističe da je u svom podnesku od 6. svibnja 2013. u okviru javne rasprave o prijedlogu osporavane odluke naveo više primjera u primjeni Preporuke u pojedinim državama članicama EU i reakcijama Europske komisije (dalje: Komisije) na pojedine odluke nacionalnih regulatora iz kojih je razvidan dosljedan stav Komisije i ustrajnost u primjeni »pure« BU-LRIC metode u određivanju cijena završavanja poziva te neprihvatljivost LRAIC+pristupa za potrebe izračuna troškovno usmjerenih cijena završavanja poziva. Navodi da tuženik nije imao ovlast slobodnom ocjenom izabrati metodologiju izračuna troškovno usmjerenih cijena, a imajući u vidu mjerodavnu Preporuku. Prigovara nepostupanju prema pravilnima postupka jer je tuženik mora provesti usmenu raspravu prema članku 54. stavku 1. točki 1. ZEK-a, jer su zahtjev HT i zahtjev VIPneta oprečni zahtjevima Tele2, a istaknuti u javnoj raspravi. Smatra da je tuženik povrijedio načelo zakonitosti, članka 5. Zakona o općem upravnom postupku (dalje:ZUP) i pogrešno primijenio ZEK. Predlaže Sudu donijeti presudu kojom se osporavana odluka tuženika u cijelosti poništava, odnosno da sam riješi ovu upravnu stvar.
Tuženik u odgovoru na tužbu navodi da su preporuke Komisije neobvezujući akti koji se upućuju određenom adresatu s pozivom na postupanje u određenom pravcu. Nadalje ističe da sukladno odredbama ZEK-a kao tijelo javne ovlasti ovlašten je djelovati na temelju diskrecijske ocjene kako bi ostvario regulatorna načela i ciljeve utvrđene u članku 5. stavcima 3., 4., 5., ZEK-a. Ističe da ZEK ne određuje izričitu primjenu preporuka EU već u najvećoj mogućoj mjeri treba voditi računa o mjerodavnoj stečevini EU u području elektroničkih komunikacija i tržnog natjecanja što u ovom postupku nije propustio učiniti. Ističe da je netočna tvrdnja tužitelja da nije naveo okolnosti na temelju kojih je donesena osporavana odluka, navodi da je cijene odredio na temelju predloženog modela iz Preporuke te je sukladno metodologiji i praksi iz drugih zemalja članica odredio primjereno prijelazno razdoblje za primjenu novih cijena. Navodi da ukoliko Komisija izrazi sumnje na pojedinu odluku nacionalnog regulatornog tijela, zemlje članice kojima Komisija iskaže ozbiljnu sumnju nisu u obvezi povući svoju odluku već podnijeti detaljno izvješće kojim će obrazložiti ostanak pri svojoj odluci. Dakle niti zemljama članicama EU kojima je Komisija iskazala sumnju oko primjene pojedinih odredbi preporuke, Komisija nije i ne može izričito zabraniti primjenu odnosno naložiti izmjenu istih, a pri donošenju odluka se mora sagledati interese svih sudionika na tržištu kao i obveze koje proizlaze iz Preporuke a što u ovom postupku nije propušteno. Navodi da je na temelju troškova koji se odnose na mrežu generičkog operatora odlučio o iznosima cijena usluge završavanja (terminacije) poziva u pokretne mreže operatora Hrvatski Telekom, VIPnet i Tele 2, a način određivanja cijene predmetne usluge je u osporavanoj odluci definirao i jasno obrazložio. Navodi da je sukladno članku 22. ZEK-a proveo javnu raspravu a svi zaprimljeni komentari su analizirani i detaljno obrađeni. Ističe da je ispunio obvezu provođenja rasprave,