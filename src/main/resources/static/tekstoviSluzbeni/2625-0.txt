140 30.12.2015 Odluka Ustavnog suda Republike Hrvatske broj: U-III-1048/2015 od 15. prosinca 2015.
USTAVNI SUD REPUBLIKE HRVATSKE
2626
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Ivan Matija, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo I. P. iz Z., sada u Klinici za psihijatriju V., kojeg zastupa S. J., odvjetnik u Z., na sjednici održanoj 15. prosinca 2015. jednoglasno je donio
ODLUKU
I. Ustavna tužba se djelomično usvaja.
II. Prihvaćaju se procesnopravni prigovori podnositelja te se u tom dijelu ukidaju:
– rješenje Županijskog suda u Zagrebu, broj: 31 Gž-306/15-2 od 27. siječnja 2015., i
– rješenje Županijskog suda u Zagrebu broj: 74 R1-331/14 od 20. siječnja 2015.
Predmet se vraća Županijskom sudu u Zagrebu na ponovni postupak.
III. Na temelju članka 31. stavaka 4. i 5. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst) Ustavni sud određuje da je Županijski sud u Zagrebu u predmetu broj: R1-331/14 dužan postupiti na način i u roku koji su određeni u točki 34. obrazloženja ove odluke.
IV. U odnosu na ostale prigovore podnositelja, ustavna tužba se odbija.
V. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnio je I. P. iz Z., sada u Klinici za psihijatriju V. (u daljnjem tekstu: podnositelj), kojeg u ustavnosudskom postupku zastupa S. J., odvjetnik u Z. Ustavna tužba je pravodobna i dopuštena.
2. Ustavna tužba podnesena je protiv rješenja Županijskog suda u Zagrebu, broj: 31 Gž-306/15-2 od 27. siječnja 2015., kojim je odbijena žalba podnositelja i potvrđeno rješenje Županijskog suda u Zagrebu broj: 74 R1-331/14 od 20. siječnja 2015. (u daljnjem tekstu: prvostupanjsko rješenje).
Prvostupanjskim rješenjem podnositelju je produljen prisilni smještaj u Klinici za psihijatriju V. (u daljnjem tekstu: psihijatrijska ustanova) u trajanju od jedne (1) godine. Prisilni smještaj može trajati do 31. siječnja 2016.
3. Podnositelj smatra da su mu osporenim rješenjima povrijeđena ustavna prava zajamčena člancima 14. stavkom 2., 22. i 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Povrijeđenima smatra i članke 5. i 6. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06., u daljnjem tekstu: Konvencija).
4. Za potrebe ustavnosudskog postupka, na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon) pribavljen je spis Županijskog suda u Zagrebu broj: R1-331/14.
II. ČINJENICE I OKOLNOSTI SLUČAJA
5. Uvidom u pribavljeni spis Županijskog suda u Zagrebu broj: R1-331/14, kojem priliježu kaznene presude, razvidno je da je podnositelj zaključno do 24. rujna 2013. radio kao vozač na Općinskom kaznenom sudu. U razdoblju od siječnja 2013. do 10. veljače 2015. podnositelj je u neubrojivom stanju kroz dulje vrijeme pratio M. B., suca Općinskog kaznenog suda u Zagrebu, ozbiljno mu prijetio te je 10. veljače 2014. u neubrojivom stanju prišao sucu M. B. i skinuo mu s lica i zadržao naočale marke »Lindberg« vrijedne oko 3.000,00 kuna. Protiv podnositelja pokrenut je kazneni postupak koji se vodio pred Općinskim sudom u Sesvetama, Stalnoj službi u Sv. Ivanu Zelini.
Kazneni postupak
6. Presudom Općinskog suda u Sesvetama, Stalne službe u Sv. Ivanu Zelini, broj: K-104/14 od 26. lipnja 2014., utvrđeno je da je podnositelj u stanju neubrojivosti u stjecaju počinio kazneno djelo protiv osobne slobode – prijetnjom – iz članka 139. stavka 2. Kaznenog zakona (»Narodne novine« broj 125/11. i 144/12., u daljnjem tekstu: KZ) i – nametljivim ponašanjem – iz članka 140.