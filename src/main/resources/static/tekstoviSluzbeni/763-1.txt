 mogućnost evidentiranja prisutnosti župana i njegovih zamjenika, ako se takvo evidentiranje provodi iz tehničkih ili pak sigurnosnih razloga, kako bi se znalo tko se u određenom trenutku nalazi u prostorima Županije. Smatra međutim da to evidentiranje ne može biti osnova za obračun plaće župana i njegovih zamjenika zbog same prirode dužnosti koju obavljaju. Napominje da je riječ o Pravilniku koji nije objavljen u službenom glasniku, ali smatra da se radi o općem aktu za pojedinačni slučaj, individualnog karaktera, odnosno aktu koji djeluje samo prema konkretnim osobama i koji je kao takav podložan nadzoru zakonitosti općeg akta od strane nadležnog središnjeg tijela državne uprave te nastavno ocjeni zakonitosti općeg akta od strane Visokog upravnog suda Republike Hrvatske. Podnositelj predlaže da Sud zahtjev usvoji i osporeni akt ukine.
Odgovarajućom primjenom odredbi članka 32. Zakona o upravnim sporovima (»Narodne novine«, broj 20/10. i 143/12.) Sud je zahtjev dostavio na očitovanje donositelju.
Župan Zadarske županije podneskom klasa: 011-03/13-01/08, urbroj: 2198/1-01-14-7 od 14. studenog 2014. dostavio je očitovanje kojim u cijelosti osporava navode zahtjeva. Prvenstveno ističe da osporeni akt nije opći akt donesen od predstavničkog tijela zbog čega predlaže da Sud, temeljem članka 85. stavka 1. točke 1. Zakona o upravnim sporovima, zahtjev odbaci. Navodi da je Pravilnik donesen temeljem članka 48. stavka 1. Zakona o lokalnoj i područnoj (regionalnoj) samoupravi, a smisao donošenja je zaštita imovine odnosno poslovnih prostora Zadarske županije, na način da se odgovarajućom evidencijom prati racionalna i sigurnosna zakonitost korištenja poslovnog prostora u radno vrijeme i iza radnog vremena županije. Smatra da osporeni Pravilnik niti u trenutku donošenja niti sada nije u protivnosti s bilo kojim zakonom ili podzakonskim propisom koji je na snazi u RH. Ističe da je zakonodavac propustio donijeti posebne zakonske odredbe kojima bi se uredila prava i obveze vezano uz profesionalno obnašanje dužnosti lokalnih dužnosnika, čiji se radnopravni status zbog nedostatka posebne pravne norme ne može izjednačiti s državnim dužnosnicima, s državnim službenicima, niti sa službenicima u lokalnoj i područnoj (regionalnoj) samoupravi i namještenicima. Ističe da ne postoji odredba koja bi propisivala prava lokalnih dužnosnika na plaću bez obveze rada te ne prihvaća stajalište podnositelja zahtjeva prema kojem je plaća nagrada za čin izbora lokalnog dužnosnika. Smatra da je zakonodavac propustio definirati pojam »profesionalno obavljanje dužnosti« kao i obavljanje dužnosti »za plaću, a bez obveze osobnog obavljanja posla« što primjenom pravne analogije znači da se u pogledu ravnopravnog statusa lokalnih dužnosnika ne može isključiti od primjene odredba članka 7. stavka 1. Zakona o radu i u njoj definiranih temeljnih obveza i prava iz radnog odnosa. Poziva se na Zakon o plaćama u lokalnoj i područnoj (regionalnoj) samoupravi koji propisuje mjerila za određivanje plaća i naknada župana, gradonačelnika i općinskih načelnika i njihovih zamjenika, koji jasno utvrđuju kako lokalni dužnosnici koji zasnivaju radni odnos u županiji, gradu ili općini primaju plaću za svoj rad, a lokalni dužnosnici koji dužnost obnašaju bez zasnivanja radnog odnosa primaju naknadu za rad. Slijedom navedenog zaključuje kako je pravo na isplatu plaća uvjetovano profesionalnim obnašanjem dužnosti, odnosno zasnivanjem radnog odnosa u jedinici lokalne ili područne (regionalne) samouprave. Poziva se na Zakon o radu koji propisuje temeljne obveze i prava iz radnog odnosa, obveze poslodavca radniku u radnom odnosu dati posao te mu za obavljeni posao isplatiti plaću, a radnik je obvezan prema uputama poslodavca, koje poslodavac daje u skladu s naravi i vrstom rada, osobno obavljati preuzeti posao. Držeći se ovog osnovnog načela i prava na plaću lokalnih dužnosnika koji su prihvatili profesionalno obnašanje dužnosti, osporenim Pravilnikom su uređena pravila koja se primjenjuju 