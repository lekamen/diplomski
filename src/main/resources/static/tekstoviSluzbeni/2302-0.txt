121 04.11.2015 Pravila organiziranja tržišta električne energije
HRVATSKI OPERATOR TRŽIŠTA ENERGIJE d.o.o.
2303
Na temelju članka 55. stavka 3. Zakona o tržištu električne energije (»Narodne novine«, broj 22/13 i 102/15) i Odluke Hrvatske energetske regulatorne agencije o davanju suglasnosti na Pravila organiziranja tržišta električne energije klasa: 310-02/15-01/374, urbroj: 371-01/15-08 od 29. listopada 2015. godine, Hrvatski operator tržišta energije d.o.o., 30. listopada 2015. godine, donio je
PRAVILA
ORGANIZIRANJA TRŽIŠTA ELEKTRIČNE ENERGIJE
I. OPĆE ODREDBE
Članak 1.
Ovim Pravilima utvrđuju se:
– model tržišta električne energije,
– postupci, načela i standardi za organiziranje i rad tržišta električne energije u skladu s primijenjenim modelom tržišta električne energije,
– način identifikacije i registracije sudionika na tržištu električne energije,
– vrste ugovora koji se sklapaju na tržištu električne energije,
– proizvodi za trgovanje na tržištu električne energije,
– standardi i postupci za evidentiranje transakcija na tržištu električne energije,
– standardi i postupci vezani za problematičnog opskrbljivača na tržištu električne energije,
– standardi i postupci za uspostavu i vođenje baze podataka za potrebe tržišta električne energije,
– standardi i postupci za prijavu, izradu, provjeru i promjenu dnevnih rasporeda kupoprodaje električne energije,
– pravila i postupak razmjene mjernih podataka korisnika mreže,
– postupci, načela i standardi u kojima Hrvatski operator tržišta energije d.o.o. (u daljnjem tekstu: Operator tržišta) organizira tržište električne energije,
– prava i obveze tržišnih sudionika,
– međusobni odnosi između Operatora tržišta i sudionika na tržištu električne energije,
– pravila organiziranja bilančnih grupa,
– međusobni odnosi između Operatora tržišta i voditelja bilančnih grupa,
– međusobni odnosi između voditelja bilančne grupe i članova bilančne grupe,
– međusobni odnosi između Operatora tržišta i operatora prijenosnog sustava,
– međusobni odnosi između Operatora tržišta i operatora distribucijskog sustava,
– međusobni odnosi između Operatora tržišta i burze električne energije,
– planiranje rada tržišta za dan unaprijed te za dan isporuke i
– ostala pravila nužna za organiziranje tržišta električne energije.
Članak 2.
Pravila su obvezujuća za sve sudionike na tržištu električne energije te za sve subjekte koji sudjeluju u postupcima i aktivnostima reguliranim ovim Pravilima.
Članak 3.
(1) Izrazi koji se koriste u ovim Pravilima imaju značenja utvrđena zakonima kojima se uređuje energetski sektor, tržište električne energije i regulacija energetskih djelatnosti, kao i propisima donesenim na temelju tih zakona, a u ovim Pravilima koriste se i izrazi koji u smislu ovih Pravila imaju sljedeće značenje:
– bilateralni raspored je raspored prodaje i kupnje električne energije za dan isporuke temeljem sklopljenih ugovora između dva tržišna sudionika na veleprodajnom tržištu električne energije u intervalu od 15 minuta ili višekratnika od 15 minuta,
– član bilančne grupe je tržišni sudionik koji je s voditeljem bilančne grupe sklopio ugovor o članstvu u bilančnoj grupi,
– dan isporuke (dan D) je svaki dan u kojem se odvija stvarna isporuka električne energije,
– dan unaprijed (D-1) je svaki dan koji neposredno prethodi danu isporuke,
– EIC oznaka (engl. Energy Identification Coding scheme) je jedinstvena oznaka sudionika na europskom tržištu energije koju izdaje ured za izdavanje EIC oznaka,
– kompenzacijski plan razmjene je plan razmjene električne energije za kompenzaciju u intervalu od 15 minuta ili višekratnika od 15 minuta,
– operatori sustava su operator prijenosnog sustava i operator distribucijskog sustava,
– plan proizvodnje električne energije po proizvodnim jedinicama je plan proizvodnje elektrana u intervalu od 15 minuta ili višekratnika od 15 minuta,
– tržišni plan je zbirni plan kupoprodaje električne energije tržišnih sudionika za dan isporuke utvrđen temeljem ugovornih rasporeda u