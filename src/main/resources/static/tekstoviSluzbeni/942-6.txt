 priznatih u Republici Hrvatskoj.
(2) U Evidenciju iz stavka 1. ovoga članka upisuju se sljedeći podaci:
– naziv i adresa podnositelja zahtjeva (ulica, kućni broj, poštanski broj, naziv mjesta, država);
– trgovački naziv proizvoda;
– naziv izvora;
– naziv mjesta korištenja izvora;
– broj rješenja o priznavanju i datum donošenja istog;
– datum objave popisa priznatih prirodnih mineralnih voda u »Narodnim novinama« i broj istih;
– odobreni navodi iz Dodatka 4. ovoga Pravilnika i broj rješenja o odobrenju korištenja navoda te datum donošenja istog.
(3) Popis prirodnih mineralnih voda priznatih u Republici Hrvatskoj objavljuje se u »Narodnim novinama«. U popisu se navodi trgovački naziv proizvoda, naziv izvora, mjesto korištenja izvora te zemlja podrijetla.
Označivanje prirodne mineralne vode
Članak 24.
(1) Naziv pod kojim se prirodna mineralna voda stavlja na tržište je »prirodna mineralna voda« ili u slučaju gazirane prirodne mineralne vode, sukladno definicijama iz članka 9. ovoga Pravilnika, »prirodno gazirana prirodna mineralna voda«, »prirodna mineralna voda s povećanom količinom ugljikovog dioksida iz izvora« ili »gazirana prirodna mineralna voda«.
(2) Nazivu prirodne mineralne vode koja je bila podvrgnuta nekom od postupaka obrade iz članka 10. stavka 1. podstavka 5. ovoga Pravilnika dodaje se navod: »potpuno uklonjen ugljikov dioksid« ili »djelomično uklonjen ugljikov dioksid«.
(3) Etiketa na prirodnoj mineralnoj vodi mora sadržavati i sljedeće informacije:
– analitički sastav karakterističnih aniona i kationa;
– naziv mjesta korištenja izvora i naziv izvora;
– tehnološki postupak iz članka 10. stavka 1. podstavaka 2., 3. i 4. ovoga Pravilnika, u slučaju da je isti proveden.
Članak 25.
(1) Zabranjeno je pri označivanju, reklamiranju i prezentiranju odnosno informiranju potrošača, korištenje trgovačkih naziva, žigova, naziva marki proizvoda, slikovnih prikaza ili drugih oznaka koje bi:
– u slučaju prirodne mineralne vode upućivale na svojstvo koje voda ne posjeduje, posebice glede podrijetla, rezultata analiza ili bilo kojih sličnih podataka u vezi s garancijom autentičnosti;
– u slučaju vode u ambalaži, koja ne udovoljava zahtjevima za prirodnu mineralnu vodu propisanim ovim Pravilnikom, mogle stvoriti zabunu u vezi s prirodnom mineralnom vodom, posebice oznaku »mineralna voda«, »mineral«, »kiselica« ili bilo koje izvedenice tih riječi.
(2) Zabranjeno je označivati prirodnu mineralnu vodu na način koji vodi pripisuje svojstva vezana uz prevenciju ili liječenje bolesti.
(3) Zabranjeno je stavljati na tržište prirodnu mineralnu vodu iz jednog izvora pod više od jednog trgovačkog naziva.
(4) Navodi iz Dodatka 4. ovoga Pravilnika mogu se koristiti ako udovoljavaju kriterijima propisanima tim Dodatkom i pod uvjetom da su svojstva utvrđena na temelju fizikalno-kemijskih ispitivanja i gdje je potrebno, farmakoloških, fizioloških i kliničkih ispitivanja provedenih u skladu s priznatim znanstvenim metodama sukladno članku 7. stavku 3. točki a) podstavku 4. ovoga Pravilnika.
(5) Dopušteno je korištenje navoda poput »potiče probavu«, »može olakšati hepatobilijarne funkcije« ili sličnih navoda za prirodnu mineralnu vodu, kao i drugih navoda, pod uvjetom da nisu u suprotnosti s odredbama stavka 2. ovoga članka i da su u skladu s odredbama stavka 4. ovoga članka.
Članak 26.
(1) Prirodna mineralna voda s koncentracijom fluorida većom od 1,5 mg/l mora biti označena navodom »sadrži više od 1,5 mg/l fluorida: nije pogodna za uobičajenu prehranu dojenčadi i djece ispod 7 godina starosti« u neposrednoj blizini trgovačkog naziva i uočljivim slovima.
(2) Na temelju uvjeta iz stavka 1. ovoga članka na ambalaži mora biti navedena i stvarna količina fluorida u odnosu na fizikalno-kemijski sastav karakterističnih aniona i kationa prirodne mineralne vode, a mora se nalaziti u navodu analitičkog sastava karakterističnih aniona i kationa prirodne mineralne vode iz članka 24. stavka 3. podstavka 1. ovoga Pravilnika.
Navodi za prirodne mineralne vode