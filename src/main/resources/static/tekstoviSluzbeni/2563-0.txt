136 18.12.2015 Odluka o uvjetima za otvaranje i funkcioniranje namjenskog novčanog računa (DCA) u sustavu TARGET-HR
HRVATSKA NARODNA BANKA
2564
Na temelju članka 120. stavka 1. Zakona o platnom prometu (»Narodne novine«, br. 133/2009. i 136/2012.) i članka 42. stavka 3. točke 13. Zakona o Hrvatskoj narodnoj banci (»Narodne novine«, br. 75/2008. i 54/2013.), Savjet Hrvatske narodne banke donosi
ODLUKU
O UVJETIMA ZA OTVARANJE I FUNKCIONIRANJE NAMJENSKOG NOVČANOG RAČUNA (DCA) U SUSTAVU TARGET2-HR
GLAVA I. OPĆE ODREDBE
Članak 1.
Pravna podloga i predmet
1. Hrvatska narodna banka je ugovorna strana u Sporazumu o Transeuropskom automatiziranom sustavu ekspresnih novčanih transakcija u realnom vremenu na bruto načelu (sustav TARGET2) te je prema tom sporazumu prihvatila Smjernicu Europske središnje banke ESB/2012/27 od 5. prosinca 2012. o Transeuropskom automatiziranom sustavu ekspresnih novčanih transakcija u realnom vremenu na bruto načelu (sustav TARGET2) kako je posljednji put mijenjana Smjernicom Europske središnje banke ESB/2015/15 od 2. travnja 2015.
2. U skladu sa Smjernicom iz stavka 1. ovog članka ovom se Odlukom uređuje odnos između Hrvatske narodne banke i imatelja DCA-a glede otvaranja i funkcioniranja DCA-a.
Članak 2.
Dodaci
1. Sastavni dio ove Odluke čine sljedeći dodaci:
Dodatak I.: Parametri namjenskih novčanih računa (DCA) – tehničke specifikacije
Dodatak II.: Program za naknadu štete u sustavu TARGET2 u vezi s otvaranjem i funkcioniranjem DCA-a
Dodatak III.: Referentni okvir za mišljenja o sposobnosti i o državi
Dodatak IV.: Postupak neprekinutog poslovanja i postupak pri nepredvidivim događajima
Dodatak V.: Raspored rada
Dodatak VI.: Popis naknada
Dodatak VII.: Mjerila za pristup.
2. Ovlašćuje se guverner Hrvatske narodne banke za donošenje dodataka iz stavka 1. ovog članka.
3. Dodaci iz stavka 1. ovog članka objavljuju se na internetskim stranicama Hrvatske narodne banke.
4. U slučaju bilo koje proturječnosti ili nedosljednosti između sadržaja bilo kojeg dodatka i sadržaja bilo koje odredbe ove Odluke, ova Odluka ima prednost.
5. Ova Odluka zajedno s dodacima iz stavka 1. ovog članka predstavlja opće uvjete za otvaranje i funkcioniranje namjenskog novčanog računa (DCA) u sustavu TARGET2-HR.
6. Ova Odluka i njezini dodaci zajedno s Odlukom o uvjetima za otvaranje i funkcioniranje PM računa u sustavu TARGET2-HR i njezinim dodacima, Odlukom o dodatnim i izmijenjenim uvjetima za otvaranje i funkcioniranje PM računa u sustavu TARGET2-HR korištenjem internetskog pristupa i njezinim dodacima i Odlukom o postupcima namire za sporedne sustave čine Pravila rada sustava TARGET2-HR.
Članak 3.
Definicije
Za potrebe ove Odluke primjenjuju se sljedeće definicije:
1) »četiri središnje banke« znači Deutsche Bundesbank, Banque de France, Banca d’Italia i Banco de España u njihovu svojstvu središnjih banaka, koje oblikuju platformu sustava T2S i upravljaju njome u korist Eurosustava;
2) »A2A« ili »aplikacija-do-aplikacije« znači način povezivanja koji omogućuje imatelju DCA-a razmjenu informacija s programskom aplikacijom platforme sustava T2S;
3) »dostupna likvidnost« znači potražni saldo na DCA-u umanjen za iznos provedenih rezervacija likvidnosti ili provedene blokade sredstava;
4) »glavni PM račun« znači PM račun s kojim je DCA povezan i na koji se na kraju dana automatski vraća svaki preostali saldo;
5) »ISO kôd zemlje« znači kôd utvrđen ISO standardom br. 3166-1;
6) »jedinstvena zajednička platforma (SSP)« znači infrastruktura jedinstvene tehničke platforme koju pružaju nacionalne središnje banke pružatelji SSP-a;
7) »komponenta sustava TARGET2« znači svaki sustav namire u realnom vremenu na bruto načelu (sustav RTGS) središnjih banaka koji čini dio sustava TARGET2;
8) »kreditna institucija« znači: (a) kreditna institucija u smislu članka 4. stavka 1. točke 1. Uredbe (EU) br. 575/2013 Europskog parlamenta i Vijeća od 26. lipnja 2013. o bonitetnim zahtjevima za kreditne institucije i investicijska društva i o izmjeni Uredbe