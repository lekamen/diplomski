ZZTN-a i izricanje simbolične upravno-kaznene mjere, iz razloga što je riječ o teškom narušavanju tržišnog natjecanja koje je trajalo u kontinuitetu gotovo pune četiri godine.
U odnosu na NTL, Agencija je u smislu članka 64. stavka 4. ZZTN-a, odnosno članka 8. Uredbe o kriterijima za izricanje upravno-kaznene mjere, utvrdila da NTL, premda sudionik zabranjenog sporazuma, nije primjenjivao taj sporazum, odnosno da je na mjerodavnom tržištu, unatoč postojanju sporazuma, postupao sukladno propisima o zaštiti tržišnog natjecanja.
Kao i kod Kraša, Agencija nije utvrdila postojanje suradnje NTL-a s Agencijom u opsegu koji prelazi obveze utvrđene člankom 41. ZZTN-a, što isključuje i mogućnost primjene članka 64. stavka 4. točke 4. ZZTN-a odnosno članka 8. stavka 2. točke d) Uredbe o kriterijima za izricanje upravno-kaznene mjere.
Agencija nije utvrdila postojanje otegotnih okolnosti na strani Kraša ili NTL-a, u smislu članka 64. stavka 5. ZZTN-a, odnosno članka 9. Uredbe o kriterijima za izricanje upravno-kaznene mjere.
Slijedom navedenog, imajući u vidu sve olakotne i otegotne okolnosti u ovom slučaju, Agencija je za svakog pojedinog poduzetnika sudionika predmetnog zabranjenog sporazuma utvrdila konačni iznos upravno-kaznene mjere, u smislu članka 52. stavka 5. ZZTN-a, kako slijedi u Tablici 4.
Tablica 4. Konačni iznos upravno-kaznene mjere
Poduzetnik Konačni iznos upravno-kaznene mjere Kraš 1.560.600,00 kn NTL 1.022.000,00 kn
S obzirom na to da je člankom 61. ZZTN-a propisano kako upravno-kaznena mjera koja se može izreći poduzetniku može iznositi najviše 10 posto vrijednosti ukupnoga prihoda koji je poduzetnik ostvario u posljednjoj godini za koju postoje zaključena godišnja financijska izvješća, Agencija je provjerila prelaze li gore utvrđeni iznosi visinu od 10 posto ukupnih prihoda stranaka, pri čemu je utvrdila kako utvrđeni iznosi upravno-kaznene mjere ne prelaze 10 posto ukupnih prihoda stranaka te ih stoga nije potrebno dodatno smanjivati.
10. Odluka Vijeća za zaštitu tržišnog natjecanja
Na temelju provedenog postupka, Vijeće za zaštitu tržišnog natjecanja (dalje: Vijeće), na sjednici 23/2014., održanoj 3. srpnja 2014., sukladno ovlastima iz članka 30. ZZTN-a, utvrdilo je da su Kraš i NTL sklopili zabranjeni sporazum koji za cilj ima sprječavanje, ograničavanje ili narušavanje tržišnog natjecanja, u smislu članka 8. stavka 1. točke 1. ZZTN-a. Trajanje navedene povrede ZZTN-a utvrđeno je u razdoblju od 1. listopada 2010. do 3. srpnja 2014.
Nakon provedenog posebnog postupka utvrđivanja postojanja uvjeta za izricanje upravno-kaznene mjere, Vijeće je na sjednici 48/2014., održanoj 3. prosinca 2014., utvrdilo postojanje uvjeta za izricanje upravno-kaznene mjere kao i svih okolnosti relevantnih za određivanje njihove visine.
Vijeće je odlučilo da se Krašu izrekne upravno-kaznena mjera u iznosu od 1.560.600,00 kuna, a NTL-u upravno-kaznena mjera u iznosu od 1.022.000,00 kuna.
Na temelju članka 52. stavka 6. ZZTN-a, Agencija sukladno odlukama Vijeća kojima je utvrđeno narušavanje tržišnog natjecanja i kojima je utvrđeno postojanje uvjeta za izricanje upravno-kaznene mjere i njezina visina, okončava postupak donošenjem jedinstvenog rješenja.
10.1. Odluka Vijeća o postojanju zabranjenog sporazuma
Vijeće je utvrdilo kako odredbe članka 6. stavaka 1., 4. i 5. Ugovora o kupoprodaji za 2010. godinu, sklopljenog 12. srpnja 2010. između Kraša i NTL-a te članka 6. stavaka 1., 4. i 5. Ugovora o kupoprodaji za 2012. godinu, sklopljenog 2. srpnja 2012. između istih poduzetnika, kojima se NTL obvezuje da neće isporučene proizvode Kraša prodavati ispod cijene utvrđene važećim cjenikom Kraša, odnosno kojima se predviđaju mjere u slučaju da se NTL ne pridržava navedene obveze, predstavljaju teško ograničenje tržišnog natjecanja iz članka 9. stavka 1. točke a) Uredbe o vertikalnim sporazumima iz 2004., koja je bila na snazi do 7. travnja 2011. i članka 9. stavka 1. točke a) Uredbe o vertikalnim sporazumima, odnosno zabranjeni sporazum iz članka