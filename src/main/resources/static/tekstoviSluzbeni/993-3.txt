 zemljišta i koliko je moguće jednakog načina uporabe kao što je i zemljište koje je unio u komasacijsku gromadu.
(2) Pri dodjeli zemljišta vodit će se računa o tome da svaki sudionik komasacije dobije što više zaokruženo zemljište u što prikladnijem obliku za iskorištavanje i s osiguranim pristupom.
(3) Ukupna vrijednost zemljišta koje sudionik komasacije dobiva iz komasacijske gromade ne može biti manja od 80 % niti veća od 120 % ukupne površine zemljišta unesenoga u komasacijsku gromadu.
Članak 19.
(1) Vrijednost zemljišta obuhvaćenih komasacijom utvrđuje se i prikazuje u komasacijskoj procjeni.
(2) Procjena zemljišta iz stavka 1. ovoga članka obavlja se razvrstavanjem zemljišta u razrede za procjenu, a vrijednost u komasacijskoj procjeni prikazuje se jedinicama za procjenu.
(3) Osnova utvrđivanja vrijednosti zemljišta mora biti jedinstvena za komasacijsku gromadu.
Članak 20.
Sudioniku komasacije, bez njegove privole, ne smije se dodijeliti zemljište na takvom položaju koje bi uvjetovalo bitno preuređivanje njegova poljoprivrednog gospodarstva.
Članak 21.
Prilikom provođenja komasacije vodit će se računa o tome da se:
− zemljišta članova istog poljoprivrednog gospodarstva dodjeljuju jedno uz drugo
− uzmu u obzir prijedlozi sudionika komasacije koji traže da se njihova zemljišta smjeste u veće zajedničke komplekse
− komasirana zemljišta stanovnika susjednih katastarskih općina, ako je to moguće, rasporede na periferiji komasacijske gromade bliže njihovim kućama
− sudionicima komasacije dodijeli, po mogućnosti, zemljište na položaju na kojem su prije imali pretežiti dio zemljišta
− zemljišta članova istoga kućanstva dodjeljuju jedno uz drugo radi zajedničke obrade i ispomaganja
− uzimaju u obzir prijedlozi sudionika komasacije, ako je to moguće.
Članak 22.
(1) U postupku komasacije mogu se sporazumom zamijeniti zemljišta pojedinih sudionika komasacije za zemljišta izvan toga područja.
(2) Zamjene iz stavka 1. ovoga članka mogu se obavljati do okončanja postupka za utvrđivanje stvarnoga stanja i pravnih odnosa na nekretninama u skladu s člankom 12. ovoga Zakona.
Članak 23.
(1) U postupku komasacije može se odrediti premještanje, odnosno rušenje stambene ili gospodarske zgrade, ako je to potrebno radi ostvarenja svrhe komasacije.
(2) U slučaju iz stavka 1. ovoga članka vlasniku pripada naknada koja se utvrđuje u sporazumu s njim.
(3) Ako se sporazum iz stavka 2. ovoga članka ne postigne, visinu naknade utvrdit će županijsko komasacijsko povjerenstvo prema odredbama propisa o izvlaštenju.
Članak 24.
(1) Naknada u novcu za nasade i građevine (ograde, bunare i slično) utvrđuje se sporazumom između zainteresiranih stranaka.
(2) Ako se sporazum iz stavka 1. ovoga članka ne postigne, o tim naknadama odlučuju komasacijska tijela, prema odredbama propisa o izvlaštenju.
Članak 25.
(1) Služnosti, tereti i ograničenja prava vlasništva koji nakon diobe komasacijske gromade sudionicima komasacije više nisu potrebni prestaju i brišu se, a ako je to potrebno s obzirom na novu diobu zemljišta iz komasacijske gromade, moraju se osnovati nove služnosti, tereti i ograničenja prava vlasništva.
(2) Hipoteke uknjižene na nekretninama koje ulaze u komasacijsku gromadu prestaju, a za tražbine koje su bile osigurane hipotekama koje prestaju, osnovat će se hipoteke na onim nekretninama koje su dodijeljene vlasniku iz komasacijske gromade umjesto nekretnina na kojima su prestale hipoteke.
(3) Ako prijašnji vlasnik nekretnina koje su ušle u komasacijsku gromadu, a koje su bile opterećene hipotekama, ostvari naknadu umjesto dodijeljenih nekretnina iz komasacijske gromade, hipoteke koje prestaju teretit će tu naknadu, uz njegovu suglasnost.
Članak 26.
U komasacijskom postupku, do pravomoćnosti rješenja o komasaciji, u svim sporovima u vezi s komasacijom i u vezi s naknadom štete između pojedinih sudionika komasacije i/ili sudionika komasacije i izvođača radova, izuzevši sporove u vezi s ugovorima o izvođenju radova i s iskorištavanjem zemljišta (smetanje