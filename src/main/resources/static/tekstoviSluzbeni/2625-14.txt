 točke (e) članka 5. stavka 1. Sud je smatrao da se vremensko razdoblje od dva tjedna između prestanka važenja ranijeg rješenja/naloga kojim je određeno pritvaranje u psihijatrijskoj bolnici i njegova ponovnog izdavanja (renewal) nakon toga ne može ni na koji način smatrati nerazumnim ili prekomjernim, tako da kod te odgode nije riječ o arbitrarnom lišenju slobode (vidjeti Winterwerp protiv Nizozemske, 24. listopada 1979., § 49., Serija A, br. 33). Suprotno tome, utvrđeno je da je odgoda od osamdeset i dva dana između prestanka važenja prvotnog rješenja/naloga kojim je određeno pritvaranje u psihijatrijskoj bolnici i njegovog ponovnog izdavanja nakon toga, te nepostojanje odgovarajućih zaštitnih garancija kojima bi se osiguralo da se pritvaranje podnositelja zahtjeva nerazumno ne odugovlači, nesuglasna sa svrhom članka 5. stavka 1. da zaštiti pojedince od arbitrarnog pritvaranja (vidjeti Erkalo, naprijed citiran, §§ 57. – 60. u odnosu na točke (a) i (e) članka 5. stavka 1.).«
27. Relevantni pravni standardi koji proizlaze iz presude ESLJP-a Mooren protiv Njemačke mogu se, za potrebe ovog ustavnosudskog postupka, sistematizirati u tri skupine.
Prvo, Konvencija u članku 5. stavku 1. postavlja obvezu da lišavanje slobode mora biti u skladu s materijalnim i postupovnim pravilima domaćeg prava; da domaće pravo mora biti određene kvalitete (to jest da samo domaće pravo mora poštovati zahtjeve Konvencije, uključujući opća načela izražena ili implicirana u njoj, osobito načelo pravne sigurnosti); da svako lišenje slobode mora biti u skladu sa svrhom zaštite pojedinca od arbitrarnosti.
Drugo, kad je riječ o načelima koja se primjenjuju na ispitivanje poštovanja domaćeg prava, relevantno je stajalište da nepoštovanje domaćeg prava povlači za sobom povredu Konvencije. Međutim, naknadno utvrđenje višeg domaćeg suda da je niži sud pogriješio na temelju domaćeg prava kad je donio rješenje/nalog o lišavanju slobode neće nužno retroaktivno utjecati na valjanost lišavanja slobode u međurazdoblju. Potrebno je utvrditi je li sudsko rješenje o lišavanju slobode ex facie nevaljano (to jest je li opterećeno »teškom i očiglednom nepravilnošću« u iznimnom smislu u kojem tu nepravilnost shvaća ESLJP) ili je riječ o rješenju koje je prima facie valjano i djelotvorno, osim ako i sve dok ga ne ukine viši sud.
Treće, kad je riječ o načelima koja se primjenjuju na ispitivanje arbitrarnog oduzimanja slobode, relevantno je stajalište da se pojam »arbitrarnosti« u tom kontekstu proteže dalje od nepoštovanja domaćeg prava. Lišenje slobode, iako je zakonito na temelju domaćeg prava, još uvijek može biti arbitrarno i time protivno Konvenciji. Lišavanje slobode bit će arbitrarno kad postoji element zle vjere (bad faith) ili varanja (deception) na strani vlasti ili kad su domaće vlasti propustile pokušati pravilno primijeniti mjerodavno zakonodavstvo/pravo. Ostala dva relevantna čimbenika pri utvrđivanju je li lišenje slobode bilo arbitrarno jesu dostatnost i relevantnost obrazloženja rješenja kojim je određeno pritvaranje te brzina kojom su domaći sudovi zamijenili rješenja kojima se određuje pritvaranje, koje je ili isteklo ili je utvrđeno nevaljanim.
28. Zadaća je prvenstveno nadležnih tijela da ocijene dokaze koji su pred njima izvedeni u konkretnom predmetu te potom da donesu odluku o tome treba li pojedinac biti lišen slobode kao »duševni bolesnik«. To znači da nadležna tijela moraju detaljno ispitati svako lišenje slobode kako bi osobe lišene slobode uživale djelotvornu postupovnu zaštitu protiv proizvoljnog/arbitrarnog pritvaranja.
Stoga, kako bi se poštovao članak 5. stavak 1. točka (e) Konvencije, postupak koji dovodi do prisilnog smještaja pojedinca u psihijatrijsku ustanovu mora nužno pružiti jasna i učinkovita jamstva protiv proizvoljnosti s obzirom na ranjivost osoba koje pate od duševnih poremećaja i potrebu da se iznesu vrlo važni razlozi kojima se opravdava svako ograničenje prava na slobodu.
B) Primjena načelnih stajališta na konkretni slučaj
29.