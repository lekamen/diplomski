 bankarske garancije ukazuje na loš financijski položaj pa se otvara i pitanje oportunosti poslovanja u komisionom sustavu s takvim poduzetnikom.
Tisak, također, objašnjava kako mjenice i zadužnice nemaju niti približnu razinu sigurnosti jer se pojavljuje problem likvidnosti izdavatelja i sl. Pri tome dodaje kako se zadužnica koristi samo kao pomoćno sredstvo osiguranja jer ono može ozbiljno nauditi nastavku poslovanja (primjerice ako subjekt nije dovoljno likvidan, dolazi do blokade računa što nije u interesu subjekata komisionog odnosa), a može se i radi jednostavne opstrukcije njene naplate pokazati kao neefikasan instrument osiguranja.
3.2. Analiza zaprimljenih podnesaka
Dopunom Uvjeta poslovanja na način da se udruženja poduzetnika prepoznaju i priznaju kao posebni subjekti u pravnom prometu odnosno da im se prizna status kupca na tržištu u dijelu koji se odnosi na distribuciju i komisionu prodaju tiskovina, pod strogo određenim uvjetima koji u tu svrhu moraju biti ispunjeni, a čime se istima pruža mogućnost ostvarivanja posebnog grupacijskog rabata, što bi posredno pogodovalo članicama udruženja, postigla bi se svrha zbog koje je pokrenut predmetni postupak.
Naime, predmetni prijedlog Tiska definira udruženje kao pravno samostalno trgovačko društvo, obrt ili druge trgovce koji su međusobno povezani sporazumom ili ugovorom uz kumulativno ispunjenje određenih uvjeta, među kojima i uvjet da je takav sporazum, udruženje, ortaštvo ili drugi oblik zajednice registriran pred upravnim, komorskim ili drugim tijelima, iz čega je razvidno da udruženje ima trajni karakter, što dokazuje relevantnim izvatkom ili potvrdom tijela (npr. izvatkom iz sudskog registra ako je osnovano posebno društvo za nabavu, javno potvrđenim ugovorom o ortaštvu, komorskim odobrenjem i sl.).
Razvidno je kako navedeni koncept poštuje zakonitosti koje moraju biti ispunjene da bi bila riječ o društvu kao privatnopravnoj zajednici, tj. da je posrijedi udruženje osoba kao pravne zajednice, da se temelji na pravnom poslu kao osnovi udruživanja i da je usmjereno postizanju zajedničkog cilja.
U konkretnom slučaju upravo je naglasak na povezivanju članova u trajniji obvezni odnos radi ostvarivanja zajedničkog cilja (ostvarivanja posebnog grupacijskog rabata). Stoga je točan navod Tiska kako se udruženja poduzetnika imaju isključivo smatrati koordinacijom koja nastaje na nabavnom (kupovnom) tržištu veleprodaje mješovitom robom, pretežno hranom, pićima i higijenskim proizvodima za domaćinstvo. U tom smislu članovi udruženja čine povezani skup, a kroz djelovanje udruženja istima se olakšava i promiče obavljanje gospodarskih djelatnosti koje čine predmet njihova poslovanja te se poboljšava i povećava njihov učinak, ali tako da pravna osoba (udruženje) za sebe ne stječe dobit.
Naprijed navedeno određenje društva za sobom povlači pitanje odgovornosti članova za obveze udruženja. Pri tome se osobito mora voditi računa kako interni odnosi udruženja ne mogu biti strukturirani na način da se stvara mogućnost izbjegavanja obveza na štetu vjerovnika. Unatoč tvrdnji Ultra grosa kako interni akti udruženja isključuju solidarnu odgovornost članica te kako istim aktima nije predviđena niti mogućnost da samo udruženje jamči bilo kojem distributeru bankarskom garancijom za obveze svojih članica, valja naglasiti kako solidarna odgovornost među članovima udruženja zakonski nije nigdje zabranjena, odnosno hoće li odgovornost članova udruženja biti solidarna ovisi o njihovoj slobodnoj volji. Dapače, smisao udruženja, sukladno Zakonu o trgovačkim društvima (»Narodne novine«, broj 111/93, 34/99, 52/00 i 118/03) ostvaruje se kroz solidarnu odgovornost među članovima. Upravo se kroz preuzimanje takve obveze od strane članova udruženja učvršćuje povjerenje u udruženje kao na suugovaratelja pri sklapanju poslova, budući da je trećima (pa tako i Tisku) jasno da ulazeći u posao s udruženjem iza toga zapravo stoje njegovi članovi.
Slijedom navedenoga, udruženje kao sredstvo za ostvarivanje