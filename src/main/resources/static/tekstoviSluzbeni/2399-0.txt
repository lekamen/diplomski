126 20.11.2015 Presuda Visokog upravnog suda Republike Hrvatske broj: UsII-36/13-9 od 9. srpnja 2015 .
VISOKI UPRAVNI SUD REPUBLIKE HRVATSKE
2400
PRESUDA
Visoki upravni sud Republike Hrvatske u vijeću sastavljenom od sudaca toga suda Mire Kovačić, predsjednice vijeća, mr. sc. Ivice Kujundžića i Eveline Čolović Tomić, članova vijeća, te više sudske savjetnice Marine Zagorec, zapisničarke, u upravnom sporu tužitelja Iskon Internet d.d., Savska cesta 41, Zagreb, kojeg zastupaju opunomoćenici odvjetnici Vončina, Grubišić, Lović, Lalić, odvjetnici u Zagrebu, Preradovićeva 13, protiv odluke tuženika Hrvatske agencije za poštu i elektroničke komunikacije, (sada: Hrvatska regulatorna agencija za mrežne djelatnosti), Zagreb, Roberta Frangeša Mihanovića 9, radi nadzora maloprodajnih cijena na tržištu, na sjednici vijeća održanoj 9. srpnja 2015.
presudio je
I. Odbija se tužbeni zahtjev za poništenje odluke tuženika Hrvatske agencije za poštu i elektroničke komunikacije, klasa: UP/I-344-01/12-05/17, urbroj: 376-11-13-22 od 18. travnja 2013.
II. Ova presuda objavit će se u »Narodnim novinama«.
Obrazloženje
Osporavanom odlukom tuženika Vijeća Hrvatske agencije za poštu i elektroničke komunikacije (HAKOM), klasa: UP/I-344-01/12-05/17, urbroj: 376-11-13-22 od 18. travnja 2013., donesenom u postupku provođenja regulatorne obveze nadzora maloprodajnih cijena na tržištu maloprodaje širokopojasnog pristupa internetu i usko povezanog tržišta prijenosa televizijskih programa uz plaćanje naknade, odlučeno je da je trgovačko društvo Iskon Internet d.d. Zagreb, obvezno izmijeniti iznose mjesečnih naknada paketa usluga, odnosno određen je najniži iznos mjesečne naknade paketa usluga (točka I. izreke), a cijene se počinju primjenjivati od 1. lipnja 2013. (točka II. izreke).
Tužitelj u tužbi navodi da tužbu podnosi zbog pogrešno i nepotpuno utvrđenog činjeničnog stanja, pogrešne primjene materijalnog prava i to odredbi Zakona o elektroničkim komunikacijama (»Narodne novine« 73/08, 90/11, 133/12, 80/13, u tekstu: ZEK) i povredu odredaba općeg upravnog postupka. Navodi da je trgovačko društvo koje djeluje na tržištu elektroničkih komunikacijskih usluga, a da mu je Odlukom o analizi tržišta širokopojasnog pristupa internetu HAKOM-a od dana 21. ožujka 2012., te pripadajućom Analizom tržišta maloprodaje širokopojasnog pristupa internetu, između ostalog određena regulatorna obveza nadzora pojedinačnih cijena usluga te s time povezana troškovna usmjerenost cijena usluga, što znači da je u slučaju izmjene cijena internetskih usluga i IPTV usluge iste obvezan dostaviti HAKOM-u na uvid najmanje 45 dana prije njihove objava a HAKOM može prije ili nakon objave tih cijena odlukom izmijeniti ili ukinuti cijene usluga ukoliko utvrdi da su u suprotnosti s regulatornim obvezama i mjerama iz članka 63. stavka 4. ZEK-a, koji članak i citira. Ističe da je dana 31. svibnja 2012. dostavio tuženiku dokaz da su postojeće cijene troškovno usmjerene, a nakon provedenog upravnog postupka tuženik je dana 18. travnja 2013. donio osporavanu odluku kojom da je odlukom tuženik naložio podići cijene tarifnih paketa usluga koji sadrže internetske usluge i televizije. Upire na povredu načela zakonitosti u postupku – nepostojanje metode utvrđivanja obveze troškovne usmjerenosti. Navodi da tuženik nije naveo u osporavanoj odluci kojom metodom je ocjenjivao podatke koje mu je dostavio tijekom postupka. Smatra da je osporavana odluka donesena na temelju slobodne ocjene jer norma kojom se ima odrediti kriteriji i metodologija izračuna testa istiskivanja cijena ne postoji. Smatra da će izgubiti dio korisnika što će dovesti do gubitka prihoda. Upire na odluku Ustavnog suda Republike Hrvatske glede obrazloženja rješenja, te smatra da obrazloženje odluke tuženika ne sadrži opis metodologije, navođenje i primjenu kriterija po kojima je tuženik proveo ocjenu rizika istiskivanja konkurencije od strane tužitelja pa obrazloženje sadrži nedostatke. Smatra pogrešnom primjenom vremena primjene Odluke o