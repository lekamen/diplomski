 kažnjivo po čl. 98. Kaznenog zakona«.
4.1. Naime, prvostupanjski sud je u postupku utvrdio da djelo za koje je okrivljenik Momčilo Rusić optužen nije kazneno djelo te ga je na temelju članka 354. točke 1. Zakona o kaznenom postupku (»Narodne novine« broj 110/97., 27/98., 58/99., 112/99., 58/02., 143/02., 62/03. – pročišćeni tekst i 115/06.; u daljnjem tekstu: ZKP) oslobodio optužbe.
Sud je proveo dokazni postupak te je ispitao okrivljenika Momčila Rusića, podnositelja kao oštećenika, sedam svjedoka te medicinskog vještaka dr. Antonia Alujevića.
4.2. Relevantni dijelovi obrazloženja prvostupanjske presude, koji se odnose na ovaj dio izreke, glase:
»Nakon provedenog dokaznog postupka i svih naprijed navedenih dokaza sud je okrivljenika oslobodio od optužbe za predmetno kazneno djelo temeljem čl. 354. toč. 1. Zakona o kaznenom postupku jer djelo za koje je okrivljenik Momčilo Rusić optužen nije kazneno djelo.
Naime, predmetno kazneno djelo iz čl. 98. Kaznenog zakona inkriminira onoga tko drugoga tjelesno ozlijedi ili mu naruši zdravlje. Kazneno djelo tjelesne ozljede moguće je počiniti samo s namjerom pa je prema tome namjera bitno obilježje kaznenog djela te kao takva mora biti opisana u činjeničnom opisu kaznenog djela.
Međutim, iz činjeničnog opisa djela koje se okrivljeniku stavlja na teret privatnom tužbom ne proizlaze sva zakonska obilježja kaznenog djela iz čl. 98. Kaznenog zakona.
Činjenični opis inkriminiranog djela ne sadržava sve potrebne činjenice i okolnosti koje čine obilježja kaznenog djela budući da su izostali navodi o krivnji okrivljenika i to svjesnim i voljnim sastojcima krivnje. Pri tomu je potrebno istaknuti da u pojam obilježja kaznenog djela ne spadaju samo posebni elementi kaznenog djela kojima se određuje objektivni učin tog djela već u obilježja kaznenog djela spada i subjektivni odnos počinitelja prema djelu, koji u ovom slučaju nije sadržan u činjeničnom opisu djela za koje se okrivljenika tereti.
Ovaj sud nije mogao u činjenični opis djela unijeti činjenice koje predstavljaju obilježja kaznenog djela s obzirom da bi na taj način prekoračio optužbu, ali sud se upustio u raspravljanje i razjašnjavanje ponašanja okrivljenika inkriminirane prigode i time pružio priliku punomoćnicima privatnog tužitelja da urede činjenični opis tako da sadrži sva obilježja djela za koje se okrivljenik tereti, ali do čega nije došlo pa je sud okrivljenika oslobodio optužbe sukladno čl. 354. toč. 1. Zakona o kaznenom postupku.«
4.3. Nadalje, na temelju članka 132. stavka 3. ZKP-a, podnositelj je sa svojim imovinskopravnim zahtjevom upućen u parnicu.
4.4. Na temelju članka 123. stavka 3. ZKP-a podnositelj je obvezan naknaditi troškove kaznenog postupka koji se odnose na nužne izdatke okrivljenika te nužne izdatke i nagradu njegovog branitelja u iznosu od 9.062,50 kuna, kao i daljnji iznos od 3.750,00 kuna koji se odnosi na troškove izrade pisanog sudsko-medicinskog nalaza i mišljenja te pristup na glavnu raspravu stalnog sudskog vještaka dr. Antonija Alujevića.
2) Presuda Županijskog suda u Splitu broj: Kž-599/12 od 4. rujna 2012.
5. Županijski sud je odbio žalbu podnositelja te je potvrdio prvostupanjsku presudu, dajući pritom sljedeće razloge:
»Nije u pravu žalitelj ni kada pobija presudu zbog pogrešno utvrđenog činjeničnog stanja s tvrdnjom da je sud pogriješio kada je presudom utvrdio da činjenični opis inkriminiranog djela ne sadržava sve potrebne činjenice i okolnosti koje čine obilježja kaznenog djela iz članka 98. KZ jer da su izostali navodi o krivnji okrivljenika i to svjesnim i voljnim sastojcima krivnje. Žalitelj smatra da iz samog činjeničnog opisa inkriminiranog djela proizlaze subjektivna i objektivna obilježja ovog kaznenog djela te da se u pogledu subjektivnog obilježja radi o očiglednom postupanju u namjeri da se drugog tjelesno ozlijedi, što je u konačnici i realizirano, budući da je privatni tužitelj napadnut od okrivljenika dok je sjedio za stolom i u tom sjedećem položaju onemogućen da ustane, a zatim 