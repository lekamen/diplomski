140 30.12.2015 Uputa za provedbu Odluke o obveznoj pričuvi
HRVATSKA NARODNA BANKA
2618
Na temelju članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) i točke XVIII. Odluke o obveznoj pričuvi (»Narodne novine«, br. 136/2015.) guverner Hrvatske narodne banke donio je 28. prosinca 2015.
UPUTU
ZA PROVEDBU ODLUKE O OBVEZNOJ PRIČUVI
Uvod
1. Ovom se Uputom u svrhu provedbe Odluke o obveznoj pričuvi uređuju sadržaj, popunjavanje i dostavljanje obrazaca za obračun obvezne pričuve te pobliže uređuju osnovica za obračun obvezne pričuve, način obračuna, izdvajanja i održavanja obvezne pričuve.
2. Obveznici dostavljanja obrazaca iz točke 1. ove Upute, odnosno obveznici obračuna, izdvajanja i održavanja obvezne pričuve jesu kreditne institucije iz točke II. Odluke o obveznoj pričuvi (u nastavku teksta: banke).
3. Obvezna pričuva obračunava se, izdvaja i održava u skladu s rokovima koji su propisani Odlukom o obveznoj pričuvi (u nastavku teksta: Odluka).
4. Svi pojmovi definirani Odlukom imaju isto značenje u ovoj Uputi.
5. Obračun obvezne pričuve sastavlja se na priloženim obrascima KOP 1 i DOP 1.
6. Obrazac KOP 1 sastoji se od dva dijela:
– KOP 1/1, koji obuhvaća obračun kunskog dijela obvezne pričuve i
– KOP 1/2, koji sadržava tablicu prikaza dnevnih stanja izvora sredstava u kunama i u kunama s valutnom klauzulom koji čine osnovicu za obračun kunskog dijela obvezne pričuve za sve dane pripadajućega obračunskog razdoblja.
7. Obrazac DOP 1 sastoji se od dva dijela:
– DOP 1/1, koji obuhvaća obračun deviznog dijela obvezne pričuve i
– DOP 1/2, koji sadržava tablicu prikaza dnevnih stanja izvora sredstava u stranim valutama koji čine osnovicu za obračun deviznog dijela obvezne pričuve za sve dane pripadajućega obračunskog razdoblja.
8. Svi podaci koji se navode u obrascima KOP 1 i DOP 1 iskazuju se u kunama (bez lipa), a svi postoci iskazuju se na dva decimalna mjesta.
9. Obračun održavanja obvezne pričuve sastavlja se na priloženim obrascima KOP 2 i DOP 2.
10. Podaci vezani uz održavanje i izdvajanje deviznog dijela obvezne pričuve dostavljaju se na obrascu DOP 3.
Obrazac DOP 3 sastoji se od tri dijela:
– DOP 3/1, koji se odnosi na popis banaka preko kojih se izvršava obveza održavanja i izdvajanja deviznog dijela obvezne pričuve,
– DOP 3/2, koji se odnosi na popis banaka za koje se izvršava obveza održavanja i izdvajanja deviznog dijela obvezne pričuve i
– DOP 3/3, koji se odnosi na popis država i kreditnih institucija na koje glase likvidna devizna potraživanja u razdoblju održavanja deviznog dijela obvezne pričuve.
11. Ispunjene obrasce KOP 1, KOP 2, DOP 1, DOP 2 i DOP 3 banke su obvezne dostaviti u Hrvatsku narodnu banku do 12 sati na dan obračuna obvezne pričuve.
12. Radnim danima u smislu ove Upute smatraju se dani od ponedjeljka do petka, a neradnim danima smatraju se subota, nedjelja i blagdani.
Ako je propisani dan obračuna i/ili valute namire obvezne pričuve neradni, obveza koja se mora izvršiti na taj dan prenosi se na prvi sljedeći radni dan.
U izračune koji se odnose na razdoblje obračuna osnovice i održavanja obvezne pričuve uključuju se svi dani, radni i neradni.
Osnovica za obračun obvezne pričuve
13. Osnovica za obračun obvezne pričuve sastoji se od kunskog i deviznog dijela.
14. Kunski dio osnovice za obračun obvezne pričuve sastoji se od izvora sredstava u kunama i u kunama s valutnom klauzulom, i to:
– depozita po žiro i tekućim računima,
– štednih depozita po viđenju i ostalih privremenih (ograničenih) depozita,
– izdanih dužničkih vrijednosnih papira,
– primljenih oročenih depozita,
– primljenih kunskih kredita,
– primljenih depozita s valutnom klauzulom,
– primljenih kredita s valutnom klauzulom,
– financijskih obveza koje se drže radi trgovanja (obveza isporuke vrijednosnih papira),
– obveza na osnovi financijskog najma (lizinga),
– hibridnih i podređenih instrumenata (s valutnom klauzulom i bez valutne klauzule) i
– obveza po ostalim osnovama.
15. Devizni dio