 sklapanja zabranjenog sporazuma bude zakonski zastupnik tog poduzetnika ili je nužan preduvjet formalno ovlaštenje za zastupanje tog poduzetnika. Ukoliko bi za sudjelovanje nekog poduzetnika u zabranjenom sporazumu bilo nužno da zakonski zastupnik izravno sudjeluje u radnji koja dovodi do sklapanja zabranjenog sporazuma, bilo bi gotovo nemoguće dokazati postojanje zabranjenog sporazuma, jer bi poduzetnici zabranjene sporazume sklapali, odnosno radnje koje dovode do narušavanja tržišnog natjecanja, uvijek poduzimali putem zaposlenika koji nisu članovi uprave odnosno koji nemaju ovlaštenja za zastupanje tog poduzetnika. U odnosu na ulogu B.N., Agencija ističe kako je isti kao direktor marine Betina, nedvojbeno predstavljao Brodogradilište i marinu na spornoj sjednici Udruženja. Dodatno se ističe kako je B.N. tijekom ovog postupka potpisivao sve podneske koje je Agenciji dostavljao Brodogradilište i marina, te je tog poduzetnika zastupao i na usmenoj i na glavnoj raspravi.
Odluka Agencije u predmetu klase: UP/I 034-03/13-01/013, na koju se pozivaju Marina Šibenik, Marina Dalmacija i Marina Borik nije primjenjiva na ovaj postupak, s obzirom na to da se u navedenom predmetu, a kako je navedeno u rješenju klasa: UP/I 034-03/13-01/013, urbroj: 580-04/74-2013-028, od 19. rujna 2013., između ostalo radilo o području poljoprivrede i prehrambene industrije, u kojem prevladavajući utjecaj imaju propisi i pravila poljoprivredne politike odnosno obveze koje se odnose na usklađivanje nacionalne politike sa Zajedničkom poljoprivrednom politikom Europske unije (CAP), pa primjena propisa o zaštiti tržišnog natjecanja na tom području omogućuje aktivnu ulogu nositelja poljoprivredne politike, odnosno nadležnog ministarstva.
Isto tako, odluka Agencije u predmetu klasa: UP/I 034-03/13-01/026 na koju se poziva HGK, nije primjenjiva na položaj HGK u ovom predmetu s obzirom da je Agencija u predmetu klase: UP/I 034-03/13-01/026 utvrdila kako Međimurska županija i HGK u konkretnom slučaju djeluju isključivo kao regulatori, u smislu da provode propisani postupak provođenja natječaja i dodjele dozvola za obavljanje prijevoza, a svoju nadležnost za to crpe iz Zakona o prijevozu u cestovnom prometu (»Narodne novine« broj 178/04, 48/05, 151/05, 111/06, 63/08, 124/09, 91/10 i 112/10), te na temelju njega donesenih propisa.
S obzirom na to da su stranke informacije razmijenile na sjednici održanoj 25. listopada 2012., a razmjena se odnosila na cijene usluga najma vezova u marinama u 2013. godini, Agencija je kao vrijeme trajanja zabranjenog sporazuma utvrdila razdoblje od 25. listopada 2012. pa do primjene cijena na koje se razmjena odnosila, što bi za pojedine marine bilo do 31. prosinca 2013., a za pojedine do 31. ožujka 2014.
Naime, u slučaju marina Kornati, Punat, Betina, Dalmacija i Borik cjenici se ne utvrđuju za kalendarsku godinu nego za razdoblje od početka travnja jedne godine pa do kraja ožujka iduće godine, pa su tako njihovi cjenici bili u primjeni od 1. travnja 2013. do 31. ožujka 2014., dok su cjenici marina Mandalina, ACI, Veruda i Hramina bili u primjeni od 1. siječnja 2013. do 31. prosinca 2013.
S obzirom na to da je predmetni zabranjeni sporazum trajao u razdoblju od 25. listopada 2012. pa najkasnije do 31. ožujka 2013., Agencija je trajanje zabranjenog sporazuma u odnosu na HGK utvrdila upravo za navedeno vremenskog razdoblje.
U odnosu na navode Marine Dalmacija i Marine Borik kako su njihovi cjenici za 2013. godinu bili u primjeni tek od 1. travnja 2013. pa trajanje zabranjenog sporazuma treba početi od primjene cjenika, Agencija navodi kako je do sklapanja zabranjenog sporazuma došlo u trenutku razmjene informacija o budućim cijenama vezova, a isti je trajao dok su u primjeni bile cijene na koje se razmjena odnosila.
8.1. Sudjelovanje Marine Šibenik u razmjeni informacija
S obzirom na to da je Marina Šibenik u svom očitovanju navela kako nikada nije sudjelovala u radu Udruženja niti su predstavnici navedenog poduzetnika bili prisutni na