odraslih mogu se za iste indikacije pokazati primjenjivima i kod djece, ako su razvoj bolesti i vjerojatnost ishoda liječenja slični u ove dvije populacije. U tome slučaju ispitivanja farmakokinetike u svih dobnih skupina djece koja primaju lijek te ispitivanja neškodljivosti mogu pružiti dovoljno podataka za primjenu putem pedijatrijskih doza koje će dovesti do razina lijeka u krvi sličnih onima zamijećenih u odrasloj populaciji. Pristupi li se ispitivanju na ovaj način, za planiranje ispitivanja u djece potrebno je imati podatke o farmakokinetici lijeka kod odraslih.
Podaci o učinkovitosti lijeka kod starije djece mogu se pokazati primjenjivima u mlađe djece za iste indikacije, ako su razvoj bolesti i vjerojatnost ishoda liječenja slični u ove dvije dobne skupine. U tome slučaju ispitivanja farmakokinetike u odgovarajućih dobnih skupina djece koje primaju lijek te ispitivanja neškodljivosti mogu pružiti dovoljno podataka za primjenu lijeka kod djece.
Pristup koji se zasniva na farmakokinetici vjerojatno neće biti dovoljan za lijekove za koje se zna ili očekuje da njihova razina u krvi ne odgovara njihovoj učinkovitosti, odnosno za koje se pretpostavlja da je odnos doze i odgovora različit između odraslih i djece.
U tome se slučaju očekuje provedba ispitivanja kliničkoga i farmakološkoga učinka lijeka . Tamo gdje je za očekivati sličan tijek ili ishod bolesti između djece i odraslih, ali gdje nisu poznate odgovarajuće razine lijeka u krvi, radi potvrde njegove učinkovitosti i utvrđivanja doze i koncentracije moguće je izmjeriti farmakodinamiku lijeka s obzirom na njegovu kliničku učinkovitost. Ta ispitivanja jačaju povjerenje u pretpostavku da određena izloženost lijeku može kod djece dovesti do željenog ishoda. Tako se ispitivanjem farmakokinetike i farmakodinamike, neškodljivosti i drugih važnih čimbenika može izbjeći kliničko ispitivanje učinkovitosti lijeka kod djece.
Tamo gdje se farmakokinetika ne može primijeniti, kao kod lijekova za lokalnu primjenu, primjena rezultata jedne skupine bolesnika na drugu može se zasnivati na ispitivanjima koja obuhvaćaju farmakodinamičke parametre i/ili na drugim odgovarajućim ispitivanjima. Moguća je i potreba za ispitivanjem podnošenja lijeka na mjestu primjene. Za procjenu neškodljivosti lijeka važno može biti i određivanje njegove razine u krvi i sistemskih učinaka.
Radi li se o novim indikacijama za primjenu lijeka u djece, odnosno očekuje li se različiti tijek bolesti i ishod liječenja između odraslih i djece, potrebno je provesti klinička ispitivanja učinkovitosti lijeka u djece.
2.4.1. Farmakokinetika
Ispitivanja farmakokinetike uglavnom se provode radi provjere novo razvijene formulacije i utvrđivanja farmakokinetičkih parametara za različite dobne skupine koji podupiru preporučene doze.
Usporedbe relativne bioraspoloživosti između formulacija za djecu i oralnih formulacija za odrasle potrebno je provoditi na odraslima. Na djeci je potrebno provoditi konačna ispitivanja farmakokinetike kojima je svrha utvrditi odgovarajuće doze za svaku pojedinu dobnu skupinu djece kojoj je lijek namijenjen.
Načelno se ispitivanja farmakokinetike provode na bolesnoj djeci. To može značiti veću heterogenost među ispitanicima nego li kod zdravih volontera, ali dobiveni podaci bolje odražavaju kliničku primjenu.
Radi li se o lijekovima koji iskazuju linearnu farmakokinetiku kod odraslih, u ispitivanjima farmakokinetike kod djece njihova jednokratna primjena može pružiti dovoljno saznanja za izbor doze.
Bude li potrebno, ovaj se izbor može potvrditi povremenim uzimanjem uzoraka u kliničkim ispitivanjima s višekratnim dozama. Bilo kakva nelinearnost u apsorpciji, raspodjeli i eliminaciji lijeka te bilo kakve razlike u vremenu djelovanja između jednokratne i višekratne doze kod odraslih upućuje na potrebu ispitivanja lijeka kod djece kada je postignuta njegova dinamička ravnoteža. Provedbu svih ovih postupaka olakšava uvid u faramakokinetičke parametre kod odraslih. U planiranju ispitivanja kod djece 