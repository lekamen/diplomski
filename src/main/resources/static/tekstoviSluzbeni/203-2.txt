 jamstvo jednakosti hrvatskih državljana i stranaca u postupcima pred nadležnim tijelima Republike Hrvatske. Ta Ustavom zajamčena procesna garancija obvezuje nadležna tijela da u sudskim, upravnim ili u postupcima pred drugim tijelima koja imaju javne ovlasti prema strankama postupaju jednako, neovisno o njihovoj državljanskoj pripadnosti.
Razmatrajući navode ustavne tužbe, relevantne za ocjenu povrede konkretnog ustavnog prava, Ustavni sud primjećuje da podnositelj ustavne tužbe tvrdi da je do povrede ovog ustavnog prava »... došlo ... zbog činjenice što je podnositelj ustavne tužbe strana pravna osoba sa sjedištem izvan Republike Hrvatske, odnosno zbog činjenice da je podnositelj ustavne tužbe pravna osoba sa sjedištem u Republici Srbiji«. Svoje navode dalje ne obrazlaže.
Ocjena je Ustavnog suda da navedeni razlog odnosno činjenica da je podnositelj pravna osoba sa sjedištem u Republici Srbiji nije sama po sebi dovoljan razlog na temelju kojeg bi Ustavni sud mogao utvrditi povredu navedenog ustavnog prava. Naime, uvidom u pribavljeni spis Ustavni sud nije pronašao okolnosti koje bi upućivale na nejednak ili neravnopravan procesni položaj podnositelja – stranog državljana u odnosu na procesni položaj koji u postupcima pred tim tijelima imaju hrvatski državljani niti takve okolnosti podnositelj navodi u ustavnoj tužbi.
Ustavni sud utvrđuje da su se u slučaju podnositelja mjerodavni postupovni zakoni primijenili na podnositelja na jednak način na koji se primjenjuju i u slučaju kad je stranka hrvatski državljanin.
Slijedom navedenog, Ustavni sud utvrđuje da podnositelju nije povrijeđeno ustavno pravo zajamčeno člankom 26. Ustava.
5.2. Mjerodavni dio članka 29. stavka 1. Ustava glasi:
»Članak 29.
Svatko ima pravo da ... sud pravično ... odluči o njegovim pravima i obvezama ... «
Sadržaj ustavnog prava na pravično suđenje ograničen je na jamstva pravičnog suđenja. Sukladno tome, ocjenjujući navode ustavne tužbe sa stajališta tog ustavnog prava, Ustavni sud ispituje eventualno postojanje povreda u postupcima pred sudovima i na temelju toga ocjenjuje je li postupak – razmatran kao jedinstvena cjelina – bio vođen na način koji je podnositelju osigurao pravično suđenje.
Ustavno pravo na pravično suđenje jamči zaštitu od arbitrarnosti u odlučivanju sudova i drugih državnih tijela. Arbitrarnim se može ocijeniti pojedinačni akt pri čijem je donošenju njegov donositelj bez razboritih ili bez ikakvih razloga odstupio od ustaljene prakse, nije uzeo u obzir očigledno mjerodavan propis ili je mjerodavni propis pogrešno protumačio i primijenio, na način i u mjeri koja konkretni pojedinačni akt čini pravno neprihvatljivim.
5.2.1. Uvidom u osporeno rješenje i pribavljeni spis, Ustavni sud je utvrdio da je predlagatelj, društvo »Osijek-Petrol« d.o.o. Osijek, na temelju članka 8. Uredbe podnio prijedlog za zabilježbu promjene naziva korisnika na označenim nekretninama koji je prijedlog sud prihvatio.
Također, uvidom u žalbu podnositelja Ustavni sud je ocijenio da se žalbeni navodi, u bitnome, svode na tvrdnje podnositelja iznesene u ustavnoj tužbi.
5.2.2. Razmatrajući navode ustavne tužbe te izvršenim uvidom u osporeno rješenje ocjena je Ustavnog suda da je Županijski sud u Virovitici, suprotno navodima podnositelja, iznio jasne razloge zbog čega su u konkretnom slučaju postojali uvjeti za sporni upis u zemljišne knjige. Ustavni sud primjećuje da podnositelj pogrešno smatra da je sporni upis dozvoljen na temelju rješenja Okružnog privrednog suda u Osijeku. Uvidom u pribavljeni spis, Ustavni sud utvrdio je da je prijedlog podnesen na temelju članka 8. Uredbe dok je navedeno rješenje Okružnog privrednog suda u Osijeku doneseno u smislu članka 6. Uredbe. Ustavni sud ukazuje da je sporni upis u zemljišne knjige dozvoljen na temelju Uredbe koja sukladno Ustavu ima zakonsku snagu i koju je Republika Hrvatska donijela radi rješavanja određenih pitanja koja su, tada, bila od značaja za zaštitu gospodarskih interesa Republike Hrvatske.
Ustavni sud