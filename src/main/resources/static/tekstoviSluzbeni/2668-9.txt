 poštivanje tih regulatornih obveza mogao jedino utvrditi na način da traži specifikaciju iznosa od 12.000,00 kuna. Stoga drži jasnim da u ovom slučaju nije riječ o regulaciji cijena usluge kolokacije, nego o rješavanju regulatornog spora između stranaka u sporu temeljem članka 20. ZEK-a. Na proturječnost navoda tužitelja ukazuje činjenica da s jedne strane traži od HAKOM-a da odlukom potvrdi osnovanost cijena od 12.000,00 kuna nalažući sklapanje dopune ugovora kojim je ista određena u tom iznosu, što u tom slučaju ne bi smatrao regulacijom, a s druge strane odbio je dostaviti bilo kakve dokaze opravdanosti iste te potom osporavano rješenje podvodi pod regulaciju. Tužitelju nije izmijenjeno niti jedno pravo određeno Analizom tržišta jer nisu izmijenjene odredbe Analize tržišta vezano uz pravo na pružanje usluge kolokacije. Nije mu određena obveza troškovne usmjerenosti cijena vezano uz navedenu uslugu, već je riješen spor oko cijene usluge kolokacije koju pruža temeljem regulatorne obveze nediskriminaciji i transparentnosti. U odnosu na prigovor o rješavanju prethodnog pitanja vezano uz postojanje regulatorne obveze nadzora cijena i troškovne usmjerenosti cijena međupovezivanja iz članka 8.3. Minimalne ponude tuženik ističe da je promašen. Drži apsolutno nerazumljivom pravnu kvalifikaciju navedenog pitanja kao prethodnog pitanja sukladno članku 55. ZUP-a. Regulatorne obveze određene su tužitelju u postupku Analize tržišta, koji je proveo tuženik i kao takove su definirane. U predmetnom sporu sporno je razumijevanje obveza koje proizlaze iz regulatornih obveza određenih tužitelju, a ne potreba za određivanjem istih, te stoga nije riječ o prethodnom pitanju. Tuženik ističe da tužitelju stoji na raspolaganju mogućnost pokretanja regulatornog spora ukoliko smatra da cijene određene u Minimalnim ponudama ostalih operatora nisu u skladu s određenim im regulatornim obvezama odnosno da sadrže dodatne troškove koji nisu nužni za pružanje određene usluge. Određujući tužitelju da mora cijenu koju će naplaćivati HT-u primjenjivati na ostale operatore koji bi tražiti uslugu kolokacije HAKOM nije proširio opseg primjene osporavanog rješenja i na buduće odnose tužitelja i novih korisnika predmetne usluge jer su u obrazloženju referirao na obvezu nediskriminacije koja za tužitelja proizlazi iz Analize tržišta, a u okviru koje je tužitelj obvezan svim operatorima pružati usluge pod istim uvjetima. To podrazumijeva i naknadu za uslugu kolokacije, pa je riječ o pojašnjenju već postojećih obveza tužitelja.
Tuženik osporava prigovor tužitelja o nepravilnoj primjeni zakona jer se tužiteljevi prigovori materijalno pravne prirode svode na tvrdnju da tuženik pogrešno tumači članak 58. stavak 2. ZEK-a. Tužitelj smatra da je objavom Minimalne ponude i iznosa naknade usluge kolokacije u cijelosti ispunio regulatornu obvezu transparentnosti, koje shvaćanje je neprihvatljivo i time se gubi svrha i smisao Analize tržišta jer podrazumijeva da sadržaj objavljenog dokumenta nije bitan, odnosno da ne mora odgovarati određenim regulatornim obvezama. HAKOM pojašnjava da je tužitelj u okviru regulatorne obveze pristupa i korištenja posebnog dijela mreže bila određena mogućnost pružanja usluge kolokacije međupovezivanja, ali ukoliko je isti odlučio pružati navedenu uslugu morao je uvjete i cijene iste urediti u svojoj minimalnoj ponudi. Minimalna ponuda se od standardne ponude iz članka 58. ZEK-a razlikuje jedino u opsegu usluga. U svim drugim značajkama minimalna ponuda mora ispunjavati sve uvjete koji vrijede i za standardnu ponudu, pa tako i načelo da ista ne sadržava dodatne troškove koji nisu nužni za pružanje pojedine usluge. Stoga tužitelj prilikom određivanja naknade za uslugu kolokacije bio je obvezan pridržavati se prethodno navedenih obveza.
Tuženik nije tražio od tužitelja da dokaže troškovnu usmjerenost cijena usluge kolokacije jer regulatorna obveza troškovne usmjerenosti nije za tu uslugu niti bila određena. Troškovna usmjerena podrazumijeva da bi