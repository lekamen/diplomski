46 24.04.2015 Rješenje Ustavnog suda Republike Hrvatske broj: U-III-930/2015 od 31. ožujka 2015.
USTAVNI SUD REPUBLIKE HRVATSKE
920
Ustavni sud Republike Hrvatske, u Trećem vijeću za rješavanje pretpostavki za odlučivanje o ustavnim tužbama, u sastavu sudac Mato Arlović, predsjednik Vijeća, te suci Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Mislav Kolakušić iz Zagreba, na sjednici održanoj 31. ožujka 2015. jednoglasno je donio
RJEŠENJE
I. Ustavna tužba se odbacuje.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je Mislav Kolakušić iz Zagreba, sudac Trgovačkog suda u Zagrebu (u daljnjem tekstu: podnositelj) u povodu rješenja Vijeća Vrhovnog suda Republike Hrvatske broj: Iz-DSV-ž-1/15-2 od 4. veljače 2015. (u daljnjem tekstu: rješenje Vijeća Vrhovnog suda).
Rješenjem Vijeća Vrhovnog suda odbijena je žalba podnositeljeva žalba protiv rješenja Povjerenstva za izbor članova Državnog sudbenog vijeća, urbroj: 2/DSV-1/15-4 od 30. siječnja 2015. (u daljnjem tekstu: drugostupanjsko rješenje Povjerenstva DSV-a).
Drugostupanjskim rješenjem Povjerenstva DSV-a odbijen je prigovor podnositelja izjavljen protiv odluke Povjerenstva za izbor članova Državnog sudbenog vijeća o potpunim i službenim rezultatima za izbor članova Državnog sudbenog vijeća iz reda sudaca na izborima održanim 27. siječnja 2015., urbroj: 2/DSV-1/14-73 od 28. siječnja 2015. (u daljnjem tekstu: prvostupanjska odluka Povjerenstva DSV-a).
1.1. Podnositelj u ustavnoj tužbi tvrdi da su mu rješenjem Vijeća Vrhovnog suda povrijeđeni ustavno pravo na jednakost pred zakonom zajamčeno člankom 14. stavkom 2., ustavno pravo da, kao državljanin Republike Hrvatske, pod jednakim uvjetima sudjeluje u obavljanju javnih poslova zajamčeno člankom 44., ustavno pravo na rad zajamčeno člankom 54. stavkom 1. te članak 4. stavak 2. (načelo diobe vlasti) i članak 121. stavak 8. (ograničenje broja mandata članova Državnog sudbenog vijeća) Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
2. Za potrebe ustavnosudskog postupka pribavljeni su spisi Državnog sudbenog vijeća broj: 2/DSV-1/15 i Vrhovnog suda broj: Iz-DSV-ž-1/15.
II. AKTI DONESENI U POSTUPKU IZBORA ČLANOVA DRŽAVNOG SUDBENOG VIJEĆA 2015.
3. Povjerenstvo za izbor članova Državnog sudbenog vijeća donijelo je od 28. siječnja 2015. prvostupanjsku odluku na temelju članka 28. Zakona o državnom sudbenom vijeću (»Narodne novine« broj 116/10., 57/11., 130/11., 13/13. i 28/13.; u daljnjem tekstu: ZoDSV).
Izreka prvostupanjske odluke Povjerenstva DSV-a sastoji se od četiriju točaka, koje sadržavaju liste u kojima su upisana imena kandidata za članove Državnog sudbenog vijeća, redoslijedom utvrđenim prema broju glasova koje je svaki od kandidata ostvario na izborima za članove Državnog sudbenog vijeća, održanima 27. siječnja 2015.
Točka I. prvostupanjske odluke Povjerenstva DSV-a sadržava listu kandidata iz reda sudaca Vrhovnog suda Republike Hrvatske, točka II. listu kandidata iz reda sudaca županijskih sudova, točka III. listu kandidata iz reda sudaca općinskih sudova, a točka IV. listu kandidata iz reda sudaca specijaliziranih sudova za izbor člana (novog) saziva Državnog sudbenog vijeća.
3.1. U točki IV. izreke prvostupanjske odluke Povjerenstva DSV-a, prvo mjesto na listi kandidata iz reda sudaca specijaliziranih sudova zauzeo je Nediljko Boban, sudac Visokog prekršajnog suda Republike Hrvatske, s obzirom da je dobio 387 glasova za člana (novog) saziva Državnog sudbenog vijeća.
Podnositelj je kao sudac Trgovačkog suda u Zagrebu, s dobivenih 360 glasova, na listi kandidata iz reda sudaca specijaliziranih sudova zauzeo drugo mjesto za člana (novog) saziva Državnog sudbenog vijeća.
3.2. Obrazloženje prvostupanjske odluke Povjerenstva DSV-a glasi:
»Povjerenstvo za izbor članova Državnog sudbenog vijeća utvrdilo je 28. siječnja 2015. potpune i službene