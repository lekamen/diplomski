 pretvorbe nije procijenjena u vrijednost društvenog kapitala, a što je III okrivljeni Ivo Besjedica kao sudac zadužen za predmet i učinio, na način da je 26. kolovoza 1998. u zemljišnoknjižnom predmetu Z-322/98 postupajući po prijedlogu društva ‘Dubrovačkog primorja’ d.d. od 6. veljače 1998. kojeg je podnio V okrivljeni Pero Vićan, bez pravne osnove, protivno članku 47. Zakona o privatizaciji upisao pravo vlasništva u korist tog trgovačkog društva na površini od 215.631 m2, dakle na svim nekretninama na lokaciji ‘Vrtovi sunca’, u k.o. Orašac, z.k. ulošku 882 i 702, unatoč tome što je u istom zemljišnoknjižnom predmetu imao rješenje o iskazu nekretnina Hrvatskog fonda za privatizaciju 943-01/96-01/230, urbroj: 563-04-403/96-5 od 29. svibnja 1996. a iz kojeg rješenja je bilo jasno vidljivo da je u pretvorbi u vrijednosti društvenog kapitala procijenjeno svega 62.500 m2 zemljišta, čime je omogućio društvu ‘Dubrovačko primorje’ d.d. vlasničko raspolaganje s 153.131 m2 neprocijenjenog zemljišta, na koji način je pribavljena društvu ‘Dubrovačko primorje’ d.d., znatna nepripadna materijalna dobit u iznosu 346.849.146,00 kn na štetu Hrvatskog fonda za privatizaciju,
– dakle III okrivljeni Ivo Besjedica kao službena osoba s ciljem da drugom pribavi znatnu imovinsku korist prekoračio granice svoje ovlasti, ... pa je time počinio kazneno djelo protiv službene dužnosti ... zlouporabom položaja i ovlasti opisano i kažnjivo po članku 337. stavku 1. i 4. Kaznenog zakona ...«
7.1. Podnositelj Ivo Besjedica u prigovoru, osobito u odnosu na citirani dio optužnice, istaknuo je:
»Iz svih dokumenata na koje se državni odvjetnik poziva, pa ni iz drugih dokaza na koje upire, nikakvom uobičajenom tehnikom zdravog i životnog zaključivanja, ne može se naći uporište da bi u konkretnom slučaju bilo nekakove kriminalne povezanosti suokrivljenika, a koju onako olako optužba svodi na poticanje za počinjenje kaznenog djela, pa da bi se uopće moglo govoriti o suvislosti takove tvrdnje, jer u protivnom, kao što je ovdje slučaj, nema podloge za zaključivanje o tome.
Na kraju prigovora ovoj inkriminaciji, ali ne manje važno, nego suštinski bitno, ističemo kako se u ovom predmetu u krajnjoj liniji sve svodi na jednu bitnu temu, a to je problem tumačenja odredbe čl. 47. Zakona o privatizaciji, jer od toga ovisi ocjena možebitne protupravnosti djelovanja okrivljenika, ali se pri tome prvenstveno treba imati u vidu sve one dvojbe glede tumačenja toga, a koje su se tada pojavile i egzistirale u praksi.
Kod toga ponajprije podvlačimo da je okrivljenik u svom očitovanju podnesenom sudu još tijekom istrage vrlo detaljno izložio svu problematiku koja je u to vrijeme bila povezana s praktičnom primjenom propisa iz čl. 47. Zakona o privatizaciji, a što je upotpunjeno i potkrijepljeno ukazivanjem na mišljenja i pravna stajališta istaknutih autora, relevantne pravne stručne izvore i konkretnu sudsku praksu, ...
Posebno ukazujemo da su i u Hrvatskom saboru uvidili da je zapravo riječ o pravnoj praznini, pa je zato 2006. i izmijenjen Zakon o vlasništvu i drugim stvarnim pravima.
Dakle, bit stvari je u tome da se sada okrivljenik tereti za dato sudačko mišljenje i odluku u situaciji kada je i sam zakonodavac i to petnaest godina nakon sporne odluke, praktički priznao svoju grešku u tom smislu da ranije nije bilo potpunog i jasnog propisa. (...)«
7.1.1. Podnositelj Pero Vićan u prigovoru protiv optužnice naveo je sljedeće:
»Sud navodi da je kazneno djelo poticanja iz čl. 37. KZ akcesorne prirode i da ne egzistira ukoliko ne postoji i osnovno djelo, rokovi zastare za poticanje računaju se prema rokovima zastare glavnog djela, u ovome slučaju kazenog djela zlouporabe položaja i ovlasti ... postoji osnovana sumnja da je navedeno kazneno djelo počinjeno danom donošenja rješenja o uknjižbi nekretnina ... dakle 26.08.1998.g., tako da je istražni zahtjev podnesen u zakonskom roku.
Ovakvo pravno stajalište Vrhovnog suda, kojem se priklanja i USKOK, u potpunosti je neprihvatljivo.