 programa ili projekata, projektnih aktivnosti, skupina korisnika i područja financiranja davatelji financijskih sredstava dužni su provjeravati u informacijskom sustavu za praćenje i vrednovanje dodjele financijskih sredstava udrugama koje provode projekte ili programe iz poglavlja VI. ove Uredbe.
V. OPĆI UVJETI KOJI SE ODNOSE NA UGOVOR O DODJELI FINANCIJSKIH SREDSTAVA IZ JAVNIH IZVORA UDRUGAMA I POSTUPAK UGOVARANJA
Opći uvjeti
Članak 36.
(1) Općim uvjetima koje davatelj financijskih sredstava na odgovarajući način primjenjuje na dodjelu financijskih sredstava iz javnih izvora udruzi s kojom zaključuje ugovor o financiranju provedbe programa ili projekta, odnosno drugom obliku i namjeni dodjele iz članka 1. stavka 4. ove Uredbe (u daljnjem tekstu: ugovor) utvrđuju se opće obveze korisnika financiranja, obveza dostavljanja podataka i financijskih i opisnih izvještaja, odgovornost ugovornih strana, sukob interesa, povjerljivost, javnost i vidljivost, vlasništvo/korištenje rezultata i opreme, procjena i praćenje projekta, izmjene i dopune ugovora, prijenos prava, provedbeni rok programa ili projekta, produženje, odgađanje, viša sila i rok dovršetka, raskid ugovora, rješavanje sporova, prihvatljivi troškovi, plaćanje i kamata na zakašnjelo plaćanje, računi i tehničke i financijske provjere, konačni iznos financiranja od strane davatelja financijskih sredstava, te povrat sredstava i pripadajućih kamata i sredstva za osiguranje povrata sredstava u slučaju ne vraćanja neutrošenih ili nenamjenski utrošenih sredstava.
(2) Ugovor se sastoji od posebnog dijela ugovora kojim se određuju specifičnosti svakog ugovora kao što su ugovorne strane, naziv programa ili projekta, iznos financiranja, rokovi provedbe i slično, te općih uvjeta koje davatelj financijskih sredstava ugovara sukladno člancima 37. do 54. ove Uredbe jednako za sve korisnike u okviru jednog javnog natječaja.
(3) Udruga postaje korisnik financiranja u trenutku potpisivanja ugovora s davateljem financijskih sredstava.
Opće obveze
Članak 37.
(1) Korisnik financiranja provodi program ili projekt na vlastitu odgovornost i u skladu s opisom i financijskim proračunom programa ili projekta i u njemu sadržanih ciljeva, koji je sastavni dio ugovora.
(2) Korisnik financiranja provodi program ili projekt s dužnom pažnjom, učinkovito i transparentno sukladno najboljim praksama na danom području i u skladu s ugovorom. U tu svrhu korisnik financiranja angažira sve potrebne financijske, ljudske i materijalne resurse potrebne za cjelovitu provedbu programa ili projekta kako je navedeno u opisu programa ili projekta.
(3) Korisnik financiranja provodi program ili projekt samostalno ili u partnerstvu s jednom ili više udruga ili drugih organizacija civilnoga društva ili drugim tijelima utvrđenim u opisu programa ili projekta (partner). Korisnik financiranja može podugovoriti ograničeni dio programa ili projekta, ali program ili projekt treba provoditi sam korisnik financiranja u suradnji s partnerima. Partneri sudjeluju u provedbi projekta, a njihovi se troškovi, ako nije drugačije propisano uvjetima natječaja, smatraju opravdanim na isti način kao i troškovi samog korisnika financiranja.
(4) Korisnik financiranja i davatelj financijskih sredstava jedine su strane ugovora. Davatelj financijskih sredstava ni na koji način nije ugovorno povezan s partnerom (partnerima) ili podugovaračima udruge. Svi uvjeti koji se odnose na korisnika financiranja primjenjuju se i na njegove partnere, odnosno na sve njegove podugovarače, a korisnik financiranja je odgovoran davatelju financijskih sredstava za provođenje programa ili projekta u skladu s uvjetima ugovora.
Obveza dostavljanja podataka, financijskih i opisnih izvještaja
Članak 38.
(1) Korisnik financiranja je dužan dostaviti davatelju financijskih sredstava sve potrebne podatke o provođenju programa ili projekta. Ovisno o visini financijskih sredstava i trajanju programa ili projekta, sukladno odredbama propisa kojima se uređuje osnovni sadržaj i