statutarna pitanja nije dao suglasnost na sporni Pravilnik, navedeni Pravilnik nije mogao stupiti na pravnu snagu, bez suglasnosti Senata Sveučilišta.
Odredbom članka 86. stavka 3. Zakona o upravnim sporovima propisano je da će sud presudom ukinuti opći akt, ili pojedine njegove odredbe, ako utvrdi da nije suglasan sa zakonom ili statutom javnopravnog tijela.
Kako je u postupku utvrđeno da je sporni Pravilnik donesen bez suglasnosti Senata Sveučilišta navedeni Pravilnik nije donesen sukladno članku 38. stavku 3. Statuta Sveučilišta, te bez propisane suglasnosti nije mogao ni stupiti na pravnu snagu, pa ga je stoga temeljem odredbe članka 86. stavka 3. Zakona o upravnim sporovima trebalo ukinuti. Isto pravno shvaćanje zauzeo je ovaj Sud u presudi Usoz-117/2012 od 12. lipnja 2013. koja je objavljena u Narodnim novinama, broj 89/2013 od 10. srpnja 2013.
Što se tiče navoda iz očitovanja dekana Medicinskog fakulteta Sveučilišta u Zagrebu, a prema kojem navodu Visoki upravni sud nije niti nadležan za ocjenu spornog Pravilnika budući da se prema mišljenju dekana uopće ne radi o općem aktu, valja istaći da je odredbom članka 3. stavka 2. Zakona o upravnim sporovima propisano da je predmet upravnog spora i ocjena zakonitosti općeg akta jedinice lokalne i područne (regionalne) samouprave, pravne osobe koja ima javnu ovlast i pravne osobe koja obavlja javnu službu.
Pravno shvaćanje da se radi o općem aktu za koji je nadležan Visoki upravni sud Republike Hrvatske izrazio je u svojem rješenju broj: U-II-377/2010 od 5. ožujka 2012. i Ustavni sud Republike Hrvatske kada je predmet ocjene ranijeg Pravilnika dostavio ovome Sudu na nadležno postupanje.
Što se tiče vjerodostojnog tumačenja Senata Sveučilišta u Zagrebu, klasa: 012-03/13-01/6, ur. broj: 380-021/105-13-2 od 15. srpnja 2013. kojeg je donio Senat Sveučilišta u Zagrebu na sjednici održanoj 11. srpnja 2013. godine valja istaći da donositelji podzakonskih propisa, a to su drugi propisi i opći akti, nisu ovlašteni donositi vjerodostojno tumačenje propisa.
Naime, vjerodostojno tumačenje po svojoj naravi proizvodi pravne učinke od dana stupanja na snagu propisa što znači da ima povratno djelovanje. Prema članku 90. stavku 4. Ustava Republike Hrvatske (‘Narodne novine’, broj 85/2010.-pročišćeni tekst) drugi propisi državnih tijela i tijela koja imaju javne ovlasti ne mogu imati povratno djelovanje. Navedeni Statut koji ima snagu i pravnu narav podzakonskog propisa, pa sili Ustava, ne može imati povratno djelovanje te ga nije dopušteno ni vjerodostojno tumačiti. Navedeno stajalište iznio je Ustavni sud u nekoliko svojih odluka primjerice, U-II-1362/2005 (‘Narodne novine’, broj 125/05.) i U-II-3438/2005 (‘Narodne novine’, broj 58/2007.).«
III. PRIGOVORI PODNOSITELJA
6. Podnositelj u ustavnoj tužbi u predmetu broj: U-III-4035/2013 ističe da je presudom Visokog upravnog suda povrijeđeno načelo vladavine prava iz članka 3. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i dužnost poštivanja pravnog poretka iz članka 5. Ustava. Nakon toga podnositelj navodi:
»Predmet postupka pred Visokim upravnim sudom RH jest ocjena zakonitosti Pravilnika o uvjetima i postupku izbora u zvanje Medicinskog fakulteta – pročišćeni tekst od 05. veljače 2007.g. Prvenstveno se ističe da je Visoki upravni sud RH ispitivao zakonitost navedenog akta, iako za to nije nadležan. Naime, akt o kojem je odlučivao Visoki upravni sud RH nije opći akt kojim se rješavaju predmeti na temelju javnih ovlasti ili u obavljanju javne službe. Pravilnik o uvjetima i postupku izbora u zvanje Medicinskog fakulteta jest opći akt Medicinskog fakulteta Sveučilišta u Zagrebu, pa je za njegovo pobijanje pod uvjetima propisanim zakonom, ovlašteno samo radničko vijeće ili sindikat. Stoga je Visoki upravni sud RH donio presudu u predmetu u kojem nije stvarno nadležan, unatoč izričitom prigovoru tužitelja, čime je povrijeđeno naprijed načelo vladavine prava i dužnost poštivanja pravnog poretka RH.