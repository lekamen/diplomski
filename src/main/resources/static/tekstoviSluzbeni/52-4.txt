 u istom predmetu. Naime, sada, u novoj odluci od 5. svibnja 2011., Županijski sud u Bjelovaru iznosi stav da »prvostupanjski sud pravilno zaključuje da je temeljem odredbe čl. 244. ObZ-a iz 2003., roditelj koji je umjesto drugog roditelja, obveznika plaćanja uzdržavanja, sam uzdržavao zajedničko dijete, mogao podnijeti tužbu radi isplate iznosa koje je bio dužan platiti roditelj, koji to nije učinio. Međutim, donošenjem Zakona o izmjenama i dopunama Obiteljskog zakona ('Narodne novine' br. 107/07, u daljnjem tekstu ZID ObZ-a iz 2007.), odredbom čl. 9., kojim su u čl. 209. ObZ-a iz 2003. dodani stavci 2., 3. i 4., pravo tražiti naknadu za uskraćeno uzdržavanje dano je djetetu, a ne roditelju s kojim je dijete živjelo« te preinačuje prvostupanjsku presudu zbog nedostatka aktivne legitimacije podnositeljice na podnošenje tužbe. Takav je stav posve u suprotnosti s ranijim stavom drugostupanjskog suda iz rješenja od 19. studenoga 2009., u kojem je istaknuto da se u ovom slučaju radi o tužbi podnesenoj na temelju članka 244. u vezi s člankom 35., a ne članka 209. u vezi s člankom 9. ZID ObZ-a iz 2007. Na temelju takvog izmijenjenog stajališta drugostupanjskog suda došlo je do preinačujuće odluke na štetu podnositeljice, što ona u ustavnoj tužbi iznosi kao glavni razlog zbog kojeg smatra da je došlo do povrede njezinih ustavnih prava.
6.1. Slijedom navedenog, Ustavni sud ističe da iz osporene presude drugostupanjskog suda nije razvidno uslijed kojih je novih činjenica i utvrđenja došao do suprotnog zaključka od ranije donesenog u odnosu na pitanje ovlaštenja na podnošenje verzijskog zahtjeva od strane roditelja koji je uzdržavao dijete prema drugom roditelju, koji nije ispunio svoju zakonsku obvezu uzdržavanja, a koji je doveo do drugačije, preinačujuće odluke. Ustavni sud ne dovodi u pitanje pravo sudova da nakon ponovljenih postupaka donose drugačije odluke, međutim, sudovi su svoja utvrđenja dužni obrazložiti, odnosno navesti činjenice i razloge na temelju kojih su došli do tih novih utvrđenja. Naročito treba uzeti u obzir činjenicu da je ovdje riječ o sudu višeg ranga, koji predstavlja zadnju instancu redovnog suđenja u dotičnoj pravnoj stvari, što predstavlja dodatni razlog i potrebu za dosljednošću i logičnom argumentiranošću odluke takvog suda, kako ne bi došlo do povrede načela pravne sigurnosti i narušavanja povjerenja javnosti u pravosuđe. Sagledavajući provedeni parnični postupak kao cjelinu, Ustavni sud ocjenjuje da je u konkretnom slučaju, odlukom Županijskog suda u Bjelovaru, došlo do povrede podnositeljičinog prava na pravično suđenje. Ustavni sud ocjenjuje da je drugostupanjski sud bez bilo kakvog logičnog i ustavnopravno prihvatljivog obrazloženja odstupio od ranije izraženih stajališta drugostupanjskog suda u istom predmetu.
7. Ustavni sud utvrdio je da ostali prigovori podnositeljice vezani uz članak 14. stavak 2. Ustava, na način kako su postavljeni u ustavnoj tužbi te u mjeri u kojoj bi u okolnostima konkretnog slučaja osporena presuda mogla utjecati na ostvarivanje sadržaja te ustavne norme, ne upućuju na mogućnost povrede ljudskih prava i temeljnih sloboda zajamčenih Ustavom.
8. Slijedom navedenog, na temelju članaka 73. i 76. stavka 1. Ustavnog zakona, donesena je odluka kao u izreci.
Odluka o objavi (točka IV. izreke) temelji se na članku 29. Ustavnog zakona.
Broj: U-III-3256/2011
Zagreb, 1. prosinca 2014.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v.r.
