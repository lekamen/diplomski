 376-11/13-50 od 28. lipnja 2013.), odnosno s rokom od 30 dana u kojem je Hrvatskom Telekomu d.d. trebao podnijeti zahtjev za naknadama. Slijedom toga smatra da izmjene obvezuju isključivo Hrvatski Telekom d.d., koji je sukladno Regulatornom dokumentu bio obvezan objaviti standardnu ponudu u koju je bio obvezan uključiti sve promjene rokova i uvjeta sadržanih u Odluci i Regulatornom dokumentu. Činjenica da su neki ili svi operatori bili upoznati s promjenama ne znači da ista promjena obvezuje operatore. Navodi da i dosadašnja praksa tuženika koja se temelji na odredbi članka 58. Zakona o elektroničkim komunikacijama upućuje na zaključak kako se bilo kakve promjene i izmjene regulatornih obveza primjenjuju od dana objave relevantne standardne ponude. Navodi da i druge promjene koje su opisane u Analizi nisu stupile na snagu danom donošenja Odluke o utvrđivanju Analize kako tumači tuženik, već su upravo prema tumačenju tuženika stupile na snagu s danom objave Standardne ponude 1. listopada 2013. Tužitelj smatra da je dan objave Standardne ponude ujedno i početak promjena pravila vezanih za obračun naknade za nepravovremenu realizaciju zahtjeva za uslugama, koje su predmet spora, odnosno da činjenica da je tužitelj bio upoznat s donošenjem odluke nije relevantna da bi se na temelju iste odbio zahtjev tužitelja. Naglašava da je važno cijeniti činjenicu da je Odluka s Regulatornim dokumentom donesena s obzirom na mjerodavna tržišta veleprodajnog širokopojasnog pristupa, a tužiteljeve specifikacije sadržavale su i zahtjeve koji su izvan okvira tog mjerodavnog tržišta, i odnose se na drugo mjerodavno tržište (konkretno na tržište pristupa javnoj komunikacijskoj mreži na fiksnoj lokaciji za privatne i poslovne korisnike) u dijelu usluge najma korisničke linije koje Odluka ni na koji način ne regulira. Tužitelj ističe da u drugoj Standardnoj ponudi Hrvatskog Telekoma d.d., onoj za usluge najma korisničke linije koja regulira pitanje pružanja drugih veleprodajnih usluga koje su bile uključene u tužiteljev zahtjev prema tuženiku za rješavanje spora od 21. siječnja 2014., odredba o potrebi mjesečnog obračuna naknada za nepravovremene realizacije uopće ne postoji. Tužitelj nadalje smatra da je tuženik pogrešno primijenio i odredbu članka 58. Zakona o elektroničkim komunikacijama koji propisuje način na koji regulatorno tijelo provodi i realizira izmjene standardnih ponuda operatora kojima je nametnuta obveza izrade i objave standardne ponude. Nadalje tužitelj nalazi povrede odredaba upravnog postupka, jer mu tuženik tijekom upravnog postupka nije omogućio da se očituje na stavove i shvaćanja tuženika u pogledu primjene izmjena regulatornog dokumenta odnosno učinka izmjene na treće osobe sukladno članku 52. Zakona o općem upravnom postupku. Iz navedenih razloga predlaže Sudu da usvoji tužbeni zahtjev i sam riješi stvar na način da u cijelosti usvoji zahtjev tužitelja, odnosno da poništi točku I. izreke rješenja.
Tužitelj Hrvatski Telekom d.d. u pravovremeno podnesenoj tužbi prvenstveno osporava nadležnost tuženika za odlučivanje o predmetnoj stvari upućujući na odredbu članka 20. Zakona o elektroničkim komunikacijama (»Narodne novine« 73/08., 90/11., 133/12., 80/13. i 71/14. – dalje u tekstu ZEK) s obzirom da sporne obveze nisu neposredno i bitno vezane uz izvršavanje ZEK-a. Navodi da je VIPnet zahtijevao isplatu naknade za kašnjenje u realizaciji veleprodajnih usluga i za kašnjenje u otklanjaju kvarova /smetnji za veleprodajne usluge te je tuženik naložio tužitelju izvršiti obračun naknada i obračunati iznos platiti. U predmetnoj stvari sporna je isplata naknada za zakašnjenje u ispunjenju određenih ugovornih obveza, što nije obveza iz ZEK-a već obveza iz ugovora i Zakona o obveznim odnosima, a okolnost da je ugovorna kazna određena tužiteljevim standardnim ponudama ne znači je ovaj spor u vezi s obvezama iz ZEK-a. Ističe da tuženik nije jasno obrazložio u kakvoj je konkretnoj vezi predmet spora između VIPneta i tužitelja s obvezama iz