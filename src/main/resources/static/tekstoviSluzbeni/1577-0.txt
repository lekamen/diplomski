82 24.07.2015 Zakon o izmjenama i dopunama Zakona o putnim ispravama hrvatskih državljana
HRVATSKI SABOR
1578
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O PUTNIM ISPRAVAMA HRVATSKIH DRŽAVLJANA
Proglašavam Zakon o izmjenama i dopunama Zakona o putnim ispravama hrvatskih državljana, koji je Hrvatski sabor donio na sjednici 10. srpnja 2015. godine.
Klasa: 011-01/15-01/80
Urbroj: 71-05-03/1-15-2
Zagreb, 15. srpnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O PUTNIM ISPRAVAMA HRVATSKIH DRŽAVLJANA
Članak 1.
U Zakonu o putnim ispravama hrvatskih državljana (»Narodne novine«, br. 77/99., 133/02., 48/05., 74/09. i 154/14.) u članku 2. iza stavka 2. dodaje se stavak 3. koji glasi:
»Iznimno od stavka 2. ovoga članka, građaninu se može izdati i druga putna isprava iste vrste ako mu je ona potrebna radi obavljanja gospodarskih, kulturnih ili sportskih djelatnosti u inozemstvu ili iz drugih opravdanih razloga.«.
Članak 2.
Članak 6. briše se.
Članak 3.
U članku 12. iza stavka 3. dodaje se stavak 4. koji glasi:
»Putne isprave s osnovnom kontrolom pristupa podacima na elektroničkom nosaču podataka (putne isprave 2. generacije) koje se izdaju od 1. siječnja 2015., a do početka izdavanja putnih isprava s dodatnom kontrolom pristupa podacima na elektroničkom nosaču podataka (putne isprave 3. generacije), važit će najduže do 31. prosinca 2024.«.
Članak 4.
U članku 20. iza stavka 1. dodaje se novi stavak 2. koji glasi:
»Ministar unutarnjih poslova pravilnikom će propisati postupak dostave i preuzimanja izrađenih putovnica.«.
Dosadašnji stavci 2. i 3. brišu se.
Članak 5.
Članak 23. mijenja se i glasi:
»Građaninu koji boravi u inozemstvu putovnicu može izdati i diplomatska misija ili konzularni ured Republike Hrvatske.
Građanin preuzima izrađenu putovnicu u diplomatskoj misiji ili konzularnom uredu Republike Hrvatske u kojem je podnio zahtjev za izdavanje putovnice.«.
Članak 6.
U članku 26. stavak 1. mijenja se i glasi:
»Obrazac putne isprave sadrži: nazive: »Europska unija« i »Republika Hrvatska«, grb Republike Hrvatske, naziv vrste i broj putne isprave te prostor za upis nadležnog tijela koje je izdalo putnu ispravu, oznaku za putnu ispravu s elektroničkim nosačem podataka, datum izdavanja i rok važenja putne isprave.«.
Stavak 3. mijenja se i glasi:
»Obrazac putne isprave sadrži prostor za upis: prezimena i imena, datuma rođenja, mjesta rođenja, a za osobe rođene u inozemstvu i države rođenja.«.
U stavku 4. riječi: »i prebivališta« brišu se.
Članak 7.
U članku 27. stavku 1. iza riječi: »poslova« dodaje se riječ: »pravilnikom«.
U stavku 2. iza riječi: »osobi« dodaju se riječi: »te troškovi uručenja podnositelju zahtjeva«.
Članak 8.
Članak 32. briše se.
Članak 9.
Članak 34. mijenja se i glasi:
»Za dijete i osobu lišenu poslovne sposobnosti u dijelu koji se odnosi na ishođenje putne isprave, zahtjev za izdavanje putne isprave podnosi zakonski zastupnik.
Zakonski zastupnik djeteta može biti roditelj, skrbnik ili osoba kojoj je odlukom suda povjereno ostvarivanje roditeljske skrbi nad djetetom u cijelosti ili u tom dijelu.
Ako roditelji djeteta zajednički ostvaruju roditeljsku skrb, zahtjev za izdavanje putne isprave podnose osobno oba roditelja.
Iznimno od stavka 3. ovoga članka, zahtjev za izdavanje putne isprave djetetu može podnijeti jedan od roditelja, uz izjavu da će drugi roditelj osobno preuzeti putnu ispravu.
Ako je drugi roditelj iz stavka 4. ovoga članka spriječen osobno preuzeti putnu ispravu, putnu ispravu može preuzeti roditelj koji je podnio zahtjev uz pisanu suglasnost drugog roditelja s potpisom ovjerenim kod javnog bilježnika ili nadležnog tijela, odnosno u konzularnom predstavništvu Republike Hrvatske u inozemstvu ako se ne nalazi na području Republike Hrvatske.
Roditelj koji je spriječen osobno preuzeti putnu ispravu djeteta može dati suglasnost za preuzimanje putne isprave roditelju koji je podnio