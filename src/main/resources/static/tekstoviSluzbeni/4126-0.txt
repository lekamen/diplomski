57 21.06.2016 Pravilnik o sadržaju te načinu i rokovima dostave redovitih izvješća leasing društava i izvješća na zahtjev Hrvatske agencije za nadzor financijskih usluga
HRVATSKA AGENCIJA ZA NADZOR FINANCIJSKIH USLUGA
1475
Na temelju članka 76. Zakona o leasingu (»Narodne novine«, br. 141/2013), Hrvatska agencija za nadzor financijskih usluga na sjednici Upravnog vijeća održanoj 17. lipnja 2016. donosi
PRAVILNIK
O SADRŽAJU TE NAČINU I ROKOVIMA DOSTAVE REDOVITIH IZVJEŠĆA LEASING DRUŠTAVA I IZVJEŠĆA NA ZAHTJEV HRVATSKE AGENCIJE ZA NADZOR FINANCIJSKIH USLUGA
Članak 1.
Ovim Pravilnikom propisuje se sadržaj te način i rokovi dostave redovitih izvješća i izvješća na zahtjev Hrvatske agencije za nadzor financijskih usluga (dalje u tekstu: Agencija) koja su leasing društva dužna dostavljati Agenciji na temelju članka 76. Zakona o leasingu (»Narodne novine« broj: 141/2013, dalje u tekstu: Zakon).
Članak 2.
(1) U smislu ovog Pravilnika, redovita izvješća su izvješća o sljedećim činjenicama i okolnostima iz odredbe članka 76. stavka 1. Zakona koja su leasing društva dužna dostavljati Agenciji:
1. upisu i promjenama podataka koji se upisuju u sudski registar,
2. sazivu skupštine i svim odlukama prihvaćenim na skupštini,
3. imateljima poslovnih udjela ili dionica leasing društva te stjecanju, odnosno izmjeni kvalificiranih udjela,
4. planiranom otvaranju, preseljenju, zatvaranju ili privremenom prestanku podružnice ili predstavništva, odnosno drugim organizacijskim promjenama,
5. ulaganjima na temelju kojih je leasing društvo neizravno ili izravno steklo kvalificirani udjel u drugoj pravnoj osobi kao i o svakom daljnjem ulaganju u tu pravnu osobu,
6. promjenama u strukturi kapitala,
7. prestanku obavljanja pojedinih poslova leasinga.
(2) U smislu ovog Pravilnika, izvješća na zahtjev Agencije su izvješća i informacije o svim poslovima bitnim za obavljanje nadzora, odnosno obavljanje drugih poslova Agencije koja su leasing društva dužna dostaviti Agenciji na temelju odredbe članka 76. stavka 2. Zakona.
Članak 3.
Leasing društva su dužna redovito izvješćivati Agenciju o sljedećim činjenicama i okolnostima:
1. upisu i promjenama podataka koji se upisuju u sudski registar, dostavljanjem prijave s prilozima uz prijavu, odnosno zahtjeva sa svim prilozima u roku od pet dana od dana dostave registarskom sudu s vidljivim podatkom o datumu predaje te dokumentacije registarskom sudu, osim za upise i promjene podataka koji se upisuju u sudski registar u vezi s podružnicama,
2. sazivu skupštine dostavljanjem poziva na skupštinu s dnevnim redom i prijedlogom odluka najmanje sedam dana prije održavanja skupštine, a nakon održane skupštine dostavljanjem zapisnika o svim odlukama prihvaćenim na skupštini u roku od osam dana od dana održavanja skupštine, s pročišćenim tekstom osnivačkog akta, kad je to primjenjivo,
– u slučaju kada se svi članovi društva s ograničenom odgovornošću, u pisanom obliku dogovore o odluci koju treba donijeti ili izjave da su suglasni s time da se o njoj glasuje pisanim putem, dostavljanjem prijedloga odluke najmanje sedam dana prije predviđenog dana njezinog donošenja i donesene odluke u roku od osam dana od dana donošenja odluke,
– u slučaju kada sve poslovne udjele u društvu drži samo jedan član ili uz njega i društvo, dostavljanjem prijedloga odluka najmanje sedam dana prije predviđenog dana njezinog donošenja i potpisanog zapisnika o donesenoj odluci u roku od osam dana od dana sastavljanja zapisnika.
3. imateljima dionica leasing društva (osobni podaci i prebivalište za fizičke osobe, a tvrtku i sjedište za pravne osobe), dostavljanjem pisane obavijesti s podacima o stanju na računima vrijednosnih papira pojedinog imatelja dionica navodeći podatke o nominalnom iznosu i postotku udjela u glasačkim pravima odnosno temeljnom kapitalu leasing društva, u roku od osam dana nakon isteka svakog tromjesečja, u kojoj su istaknute eventualne promjene imatelja dionica u odnosu na podatke iz prethodne obavijesti,
4. stjecanju, odnosno