 učinak, ako se takva tvrdnja ne može potkrijepiti dokazima.
(6) Pojmovi iz točke 1., 2. i 3. ovog stavka smiju se koristiti u oglašavanju iz stavka 1. ovog članka samo pod sljedećim uvjetima:
1. Riječ »sigurno« ne smije se nikada upotrebljavati prilikom opisivanja lijeka bez potrebnog obrazloženja.
2. Riječ »nov« ne smije se upotrebljavati prilikom opisivanja određenog lijeka nositelja odobrenja koji je dostupan i promoviran na tržištu Republike Hrvatske tijekom razdoblja dužeg od jedne godine od datuma stavljanja lijeka u promet.
3. Označavanje lijeka kao »lijek izbora, lijek prve linije« za lijek ili određenu indikaciju može se koristiti samo na temelju pisanih smjernica (konsenzusa ili preporuka) koje izdaju relevantne hrvatske udruge liječnika – specijalista, a ukoliko hrvatske smjernice ne postoje ili su starije od 2 godine, na temelju smjernica europskih ili svjetskih krovnih udruga kojih su hrvatska stručna društva članovi.
(7) Oglašavanje o terapijskim indikacijama lijeka koje nisu navedene u odobrenom sažetku opisa svojstava lijeka nije dopušteno.
(8) Nije dopušteno prikriveno oglašavanje, već mora biti jasno vidljivo da je riječ o oglasu o lijeku.
(9) Navodi, tablice ili druga građa preuzeti iz medicinskih časopisa ili drugih znanstvenih radova koji su dio promidžbenih materijala moraju biti vjerno preneseni uz naznaku točnog izvornika.
Članak 16.
(1) Zdravstvene radnike koji su ovlašteni za preporučivanje, propisivanje ili izdavanje lijekova, o lijeku mogu usmeno obavješćivati stručni suradnici (u daljnjem tekstu: stručni suradnik) nositelja odobrenja, koje je poslodavac educirao da bi mogli dati stručnu i što cjelovitiju informaciju o lijekovima o kojima obavješćuju zdravstvenog radnika.
(2) Edukacija iz stavka 1. ovog članka obuhvaća i odgovarajuću edukaciju o propisima vezanim uz lijekove te o etičnost u oglašavanju o lijekovima. Nositelj odobrenja mora voditi detaljnu evidenciju o provedenoj edukaciji i imati ju dostupnom čitavo vrijeme dok je stručni suradnik zaposlen kod nositelja odobrenja te 2 godine nakon prekida radnog odnosa.
Članak 17.
(1) Stručni suradnik, neposredno oglašavajući o lijeku prilikom svakog posjeta zdravstvenom radniku koji su ovlašteni za preporučivanje, propisivanje ili izdavanje lijekova, mora imati zadnji odobreni sažetak opisa svojstava lijeka za sve lijekove koje predstavlja u tom posjetu te ih ponuditi zdravstvenom radniku, a ukoliko ih nema, uputiti zdravstvenog radnika na internetske stranice Agencije za lijekove i medicinske proizvode, odnosno Europske agencije za lijekove, na kojima se nalaze svi odobreni sažetci opisa svojstava lijeka koji se i redovito ažuriraju.
(2) Neposredno oglašavanje lijekova prema pojedinom zdravstvenom radniku koji je ovlašten za preporučivanje, propisivanje ili izdavanje lijekova, a koji obavlja zdravstvenu djelatnost u okviru javno zdravstvene mreže putem posjeta, moguće je jednom mjesečno od strane jednog stručnog suradnika u trajanju od petnaest minuta, vodeći računa o učinkovitosti rada s pacijentima.
(3) Stručni suradnik također treba prenijeti službi iz članka 25. ovoga Pravilnika svaku informaciju o uporabi lijeka koju je saznao od zdravstvenog radnika koji je ovlašten za preporučivanje, propisivanje ili izdavanje lijekova, s posebnim naglaskom na podatke o nuspojavama.
Članak 18.
(1) Prilikom oglašavanja o lijeku nije dopušteno poticati zdravstvene radnike koji su ovlašteni za preporučivanje, propisivanje ili izdavanje lijekova na propisivanje, izdavanje, nabavu, preporučivanje lijekova nagrađivanjem u novcu, davanjem darova ili omogućavanjem bilo kakve druge imovinske koristi, odnosno obećanjem neke povlastice ili nagrade, osim ako su male i simbolične vrijednosti (do 70 kuna, bez PDV-a) te su vezani uz praksu koju taj zdravstveni radnika obavlja.
(2) Zdravstveni radnici ne smiju tražiti niti prihvaćati poticaje za propisivanje, izdavanje, prodaju, odnosno potrošnju lijekova.
(3) Odredbe ovoga članka ne odnose se na postojeće mjere ili