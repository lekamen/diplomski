58 24.06.2016 Pravilnik o financijsko-materijalnom poslovanju sudova sa strankama
MINISTARSTVO PRAVOSUĐA
1489
Na temelju članka 137. stavka 1. Zakona o sudovima (»Narodne novine«, broj 28/13, 33/15 i 82/15) ministar pravosuđa donosi
PRAVILNIK
O FINANCIJSKO-MATERIJALNOM POSLOVANJU SUDOVA SA STRANKAMA
I. Opće odredbe
Članak 1.
Ovim se Pravilnikom propisuje postupanje s novcem, vrijednostima i drugim stvarima predanim sudovima radi uporabe u određenu svrhu ili određivanja korisnika u sudskom postupku te način evidentiranja naplate novčanih kazni, troškova kaznenog i prekršajnog postupka, oduzimanja imovinske koristi i polaganja jamčevine.
Članak 2.
Financijsko-materijalno poslovanje sudova sa strankama vodi se odvojeno od poslovanja proračunskim sredstvima.
Članak 3.
(1) Za financijsko-materijalno poslovanje sa strankama odgovara sudac odnosno sudski savjetnik koji postupa u pojedinom sudskom predmetu kao naredbodavac te voditelj službe financijsko- -materijalnog poslovanja i službenik određen godišnjim rasporedom poslova.
(2) Za evidenciju naplate novčanih kazni, troškova kaznenog i prekršajnog postupka i oduzimanja imovinske koristi odgovara službenik pisarnice određen godišnjim rasporedom poslova.
(3) Kod primopredaje poslova financijsko-materijalnog poslovanja sastavlja se zapisnik o primopredaji.
(4) Financijsko-materijalno poslovanje sa strankama obavlja se pod neposrednim nadzorom predsjednika suda.
Članak 4.
(1) Financijsko-materijalno poslovanje sa strankama obavlja se na temelju odluke suca odnosno sudskog savjetnika koji postupa u pojedinom sudskom predmetu.
(2) Kada se prilikom primitka novca, vrijednosti ili stvari utvrdi da nije izdana naredba iz stavka 1. ovog članka, voditelj službe financijsko-materijalnog poslovanja zatražit će do kraja radnog dana ili najkasnije sljedećeg radnog dana izdavanje takve naredbe od suca odnosno sudskog savjetnika koji postupa u pojedinom sudskom predmetu.
(3) Ako se utvrdi da se u sudu ne vodi predmet na koji se uplata novca ili primljena vrijednost odnosno stvar odnose, u tu svrhu osnovat će se novi predmet i upisati u upisnik za izvanparnične predmete.
(4) Ako se ne može utvrditi na koji se predmet uplata novca odnosi niti tko je uplatitelj, sud će po isteku roka od dvije godine na temelju naloga predsjednika suda takav novac uplatiti u korist državnog proračuna.
Članak 5.
Nadzor financijsko-materijalnog poslovanja sudova sa strankama provode neposredno viši sud i Ministarstvo pravosuđa.
II. Postupanje s polozima
Članak 6.
(1) Sudskim pologom u smislu ovog Pravilnika smatraju se novac, vrijednosti i druge stvari primljeni u sudu da se odmah ili u kraćem roku u sudskom postupku upotrijebe u određenu svrhu ili da im se utvrdi korisnik, koji se čuvaju na računu suda, u sudskoj blagajni ili u sefu u banci.
(2) Ako predmet sudskog pologa zbog posebnih svojstava ili veličine nije prikladan za čuvanje u sudu ili u sefu u banci, odredit će se čuvanje takvog pologa kod ovlaštene fizičke ili pravne osobe odnosno ustanove.
(3) Svaki sudski polog ima svoj naziv, u kojemu se navodi ime polagatelja i pravna stvar na koju se polog odnosi.
Članak 7.
(1) Sud prima novac putem Financijske agencije, banke ili pošte, na način da polagatelj izvrši uplatu u korist računa suda kod kojeg se vodi polog.
(2) Uplatu novca sud u pravilu ne prima neposredno od stranaka, već stranke upućuje da uplatu izvrše u korist računa suda kod kojeg se vodi polog te ih obavještava da univerzalni nalog za plaćanje mora sadržavati: iznos uplate, naziv suda, broj žiro računa na koji se uplata treba izvršiti, model uplate i poziv na broj primatelja iz kojeg se mora prepoznati oznaka predmeta na koji se uplata odnosi.
(3) Iznimno, u posebno opravdanim slučajevima sud može primiti uplatu novca neposredno od stranke, uplatom na blagajni suda.
Članak 8.
(1) Vrijednosti i druge stvari primaju se u sudu putem pošte odnosno drugog trgovačkog društva ili se sudu predaju neposredno.
(2) Vrijednosti i druge stvari koje se primaju u