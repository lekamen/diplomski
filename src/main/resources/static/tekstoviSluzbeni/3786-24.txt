za upravljanje će iznos diskrecijskih mirovinskih pogodnosti zadržati tijekom razdoblja od pet godina u obliku instrumenata iz točke m) ovoga stavka.
U slučaju prestanka radnog odnosa kada radnik odlazi u mirovinu, diskrecijske mirovinske pogodnosti se radniku daju u obliku instrumenata iz točke m) ovoga stavka uz uvjet petogodišnjeg razdoblja zadržavanja.
r) radnici društva za upravljanje ne smiju koristiti osobne strategije zaštite od rizika, niti se smiju osigurati za slučaj gubitka primitaka ili nepovoljnog ishoda preuzetih rizika, jer se time narušava usklađenost njihovih primitaka s rizicima i
s) varijabilni primici se neće isplaćivati odnosno davati preko subjekata ili uz pomoć metoda koje omogućavaju ili olakšavaju izbjegavanje zahtjeva iz ovoga Zakona.
(2) Zahtjevi iz stavka 1. ovoga članka odnose se na sve oblike fiksnih i varijabilnih plaćanja i pogodnosti, u novcu ili u naravi, koje isplaćuje odnosno dodjeljuje društvo za upravljanje i/ili UCITS fond, uključujući primitke povezane s uspješnošću i prijenosom udjela UCITS fondova, a koji se primici isplaćuju odnosno dodjeljuju u korist osoba iz članka 59. stavka 2. i 3. ovoga Zakona.
Odbor za primitke
Članak 61.
(1) Društva za upravljanje koja su važna po svojoj veličini, organizacijskoj strukturi, prirodi, opsegu i složenosti poslova koje obavljaju ili veličini UCITS fondova kojima upravljaju, dužna su osnovati odbor za primitke.
(2) Članovi nadzornog odbora između sebe biraju članove odbora za primitke, pri čemu odbor mora biti uspostavljen na način koji omogućuje donošenje stručne i neovisne prosudbe o politici primitaka te o utjecaju primitaka na upravljanje rizicima.
(3) Odbor za primitke zadužen je za pružanje podrške i savjetovanje uprave i nadzornog odbora društva za upravljanje vezano za politiku odnosno načela politike primitaka. Odbor za primitke je dužan u svome radu voditi računa o dugoročnim interesima ulagatelja, drugih zainteresiranih strana te o javnom interesu.
(4) Kad je relevantnim propisom određeno da u nadzornom odboru mora biti predstavnik radnika, odbor za primitke uključuje jednog ili više predstavnika radnika.
Procedure postupanja, evidencije i poslovna dokumentacija društva za upravljanje
Članak 62.
(1) Društvo za upravljanje mora imati jasne i transparentne procedure postupanja s dokumentacijom i pohranjivati u arhiv sve isprave i ostalu dokumentaciju koja se odnosi na poslovanje društva za upravljanje i UCITS fondove kojima upravlja.
(2) Društvo za upravljanje dužno je voditi i čuvati evidencije i poslovnu dokumentaciju o svim aktivnostima, kao i transakcijama koje je izvršilo, na način koji omogućuje nadzor nad poslovanjem društva za upravljanje, a posebice nad ispunjavanjem obveza prema ulagateljima i potencijalnim ulagateljima.
(3) Društvo za upravljanje dužno je organizirati poslovanje i ažurno voditi poslovnu dokumentaciju i druge administrativne ili poslovne evidencije na način koji omogućuje da se u svakom trenutku može provjeriti tijek pojedinog posla koji je izvršilo za svoj račun, za račun UCITS fonda ili za račun ulagatelja.
(4) Društvo za upravljanje dužno je svu dokumentaciju o poslovanju s imovinom UCITS fondova čuvati odvojeno od dokumentacije društva za upravljanje i ostalih UCITS fondova kojima upravlja.
(5) Svu poslovnu dokumentaciju društvo za upravljanje mora zaštititi od neovlaštenog pristupa i mogućih gubitaka u zapisu te čuvati na trajnom mediju.
(6) Društvo za upravljanje dužno je najmanje pet godina po isteku godine u kojoj je bio sklopljen posao, čuvati svu dokumentaciju i podatke o svim poslovima s financijskim instrumentima koje je obavilo.
Rješavanje pritužbi ulagatelja
Članak 63.
(1) Društvo za upravljanje dužno je uspostaviti primjerene postupke koji osiguravaju da se pritužbe ulagatelja u UCITS fondove kojima društvo za upravljanje upravlja rješavaju na adekvatan način te da nema ograničenja za ostvarivanje prava ulagatelja, osobito u slučaju kada je društvo za upravljanje iz države članice koja nije