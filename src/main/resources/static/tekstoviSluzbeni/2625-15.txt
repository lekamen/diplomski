 Ustavni sud utvrđuje da je podnositelj u ustavnoj tužbi istaknuo prigovore procesnopravne i materijalnopravne prirode u odnosu na primjenu članka 5. stavka 1. točke (e) Konvencije.
Za razmatranje (ne)osnovanosti procesnopravnih prigovora Ustavni sud treba odgovoriti na sljedeće pitanje vezano uz postupovna jamstva zajamčena člankom 5. stavkom 1. točkom (e) Konvencije, a koja se odnose na preispitivanje sudskih odluka kojima se određuje/produljuje prisilni smještaj podnositelja u psihijatrijskoj ustanovi:
– je li nepozivanje podnositelja na raspravu na kojoj se odlučivalo o produljenju njegovog prisilnog smještaja, unatoč prisutnosti njegovog punomoćnika, dovelo do povrede članka 5. stavka 1. točke (e) Konvencije?
30. Da bi odgovorio na to pitanje Ustavni sud pošao je od činjenica i okolnosti konkretnog slučaja, sagledavajući pritom postupak kao jedinstvenu cjelinu te primjenjujući pravna stajališta zauzeta u presudi M.S. (br. 2) protiv Hrvatske.
30.1. Nesporno je da su podnositelja tijekom postupka, koji je predmet razmatranja pred Ustavnim sudom, zastupala dva punomoćnika koje je Županijski sud u Zagrebu postavio po službenoj dužnosti. Odvjetnik Z. G. zastupao je podnositelja od 7. kolovoza 2014., dana pokretanja postupka, dok je odvjetnik J. M. preuzeo ulogu punomoćnika podnositelja 29. prosinca 2014. Zadatak oba punomoćnika bio je zastupati interese podnositelja u postupku, kako je to propisano člankom 30. stavkom 1. ZZODS-a.
30.2. Ustavni sud ponavlja da u kontekstu jamstva ocjene sukladnosti s proceduralnim i materijalnim uvjetima koji su, u smislu Konvencije, bitni za »zakonitost« lišavanja slobode pojedinca, pravo na pristup sudu mora postojati, kao i mogućnost da bude saslušan osobno ili, kada je potrebno, kroz neki oblik zastupanja.
To znači, između ostalog, da pojedinac koji je prisilno zadržan u psihijatrijskoj ustanovi zbog svog psihičkog stanja treba, osim ako ne postoje posebne okolnosti, dobiti učinkovito pravno zastupanje, a koje su nadležni sudovi dužni s pojačanom dužnošću nadzirati. Samo postavljanje punomoćnika, a da pojedinac zapravo ne dobije adekvatnu pravnu pomoć u postupku, ne može zadovoljiti zahtjeve potrebne »pravne pomoći« za osobe koje su zadržane kao »osobe s duševnim smetnjama« na temelju članka 5. stavka 1. točke (e) Konvencije.
30.3. Polazeći od činjenica i okolnosti konkretnog slučaja, razvidno je da je kontakt između odvjetnika Z. G. i podnositelja izostao, budući da je sve radnje u postupku prisilnog smještaja podnositelj poduzimao sam u svoje ime (v. točku 8. odluke). Štoviše, punomoćnik podnositelja nije podnio ni žalbu protiv rješenja kojim je podnositelju određen prisilni smještaj.
Pasivnost u zastupanju podnositelja, prema ocjeni Ustavnog suda, pokazao je i drugi punomoćnik, odvjetnik J. M., kojeg je Županijski sud u Zagrebu postavio 29. prosinca 2014., kada je predloženo produljenje prisilnog smještaja podnositelja. Ustavni sud primjećuje da sadržaj žalbe (v. točku 9.3. odluke), koju je odvjetnik J. M. podnio protiv rješenja o produljenju prisilnog smještaja, ne daje dojam da je postupao u najboljem interesu podnositelja.
S obzirom na navedeno proizlazilo bi da punomoćnici podnositelja nisu ispunili zahtjeve potrebne »pravne pomoći« u zaštiti interesa podnositelja u postupku, kako ih interpretira ESLJP u svojoj praksi.
31. U vezi navedenog, prema ocjeni Ustavnog suda, nadležni sudovi nisu poduzeli potrebne mjere kako bi »korigirali« (ne)postupanje oba punomoćnika podnositelja te su time lišili podnositelja zahtjeva učinkovite pravne pomoći u postupku produljenja njegovog prisilnog smještaja u psihijatrijskoj ustanovi.
32. Nadalje, Ustavni sud primjećuje da, iako je sutkinja koja je vodila postupak posjetila podnositelja u psihijatrijskoj ustanovi, nema dokaza da je pritom obavijestila podnositelja o njegovim pravima ili razmotrila bilo kakvu mogućnost njegovog sudjelovanja u raspravi.
U nedostatku uvjerljivog objašnjenja sudova o raspravnoj (ne)sposobnosti podnositelja, Ustavni sud