82 14.09.2016 Pravilnik o nazivnim količinama pretpakiranih proizvoda
DRŽAVNI ZAVOD ZA MJERITELJSTVO
1839
Na temelju članka 38. stavka 3. Zakona o mjeriteljstvu (»Narodne novine», broj 74/14), ravnatelj Državnog zavoda za mjeriteljstvo donosi
PRAVILNIK
O NAZIVNIM KOLIČINAMA PRETPAKIRANIH PROIZVODA
Članak 1.
(1) Ovim Pravilnikom propisuju se nazivne količine za proizvode koji se stavljaju u pretpakovine.
(2) Ovaj se Pravilnik primjenjuje na pretpakirane proizvode i pretpakovine kako je propisano propisom kojim se uređuju mjeriteljski zahtjevi za pretpakovine stalnih nazivnih količina punjenja označenih masom ili obujmom.
(3) Ovaj Pravilnik se ne primjenjuje na proizvode navedene u Dodatku ovoga Pravilnika koji se prodaju u bescarinskim trgovinama za potrošnju izvan Europske unije.
Članak 2.
Ovim se Pravilnikom u pravni poredak Republike Hrvatske prenosi Direktiva 2007/45/EZ Europskog parlamenta i Vijeća od 5. rujna 2007. o utvrđivanju pravila o nominalnim količinama za pretpakirane proizvode, stavljanju izvan snage direktiva Vijeća 75/106/EEZ i 80/232/EEZ i o izmjeni Direktive Vijeća 76/211/EEZ (SL L 247, 21. 9. 2007.).
Slobodno kretanje roba
Članak 3.
Neće se odbiti, zabraniti niti ograničiti stavljanje na tržište pretpakovina na osnovi nazivnih količina paketa, osim ako nije drukčije propisano odredbama članaka 5. i 6. ovoga Pravilnika.
Stavljanje na tržište i slobodno kretanje određenih proizvoda
Članak 4.
Proizvodi navedeni u točki 2. Dodatka ovoga Pravilnika i stavljeni u pretpakovine u intervalima navedenim u točki 1. toga Dodatka, mogu se stavljati na tržište samo ako su pretpakirani u onim nazivnim količinama koje su propisane u točki 1. toga Dodatka.
Aerosolni raspršivači
Članak 5.
(1) Na aerosolnim raspršivačima treba biti naveden ukupni nazivni obujam spremnika. Oznaka mora biti takva da ne može biti zamijenjena s nazivnim obujmom sadržaja.
(2) Za proizvode sadržane u aerosolnim raspršivačima dozvoljeno je odstupanje od odredbe članka 5. stavka 1. točke (e) Pravilnika o aerosolnim raspršivačima (»Narodne novine«, br. 45/2014 i 140/2014) i prilikom prodaje ne moraju biti označeni nazivnom masom njihovog sadržaja.
Višestruke pretpakovine i pretpakovine sastavljene od pojedinačnih pretpakovina koje nisu namijenjene pojedinačnoj prodaji
Članak 6.
(1) Kad se dvije ili više pretpakovina utvrđenih u točki 2. Dodatka ovoga Pravilnika, sastave u višestruku pretpakovinu, na svaku pojedinačnu pretpakovinu moraju se primjenjivati nazivne količine iz točke 1. Dodatka ovoga Pravilnika.
(2) Kad je pretpakovina, utvrđena u točki 2. Dodatka ovoga Pravilnika, sastavljena od dva ili više pojedinačnih paketa koji nisu namijenjeni pojedinačnoj prodaju, na pretpakovinu se moraju primjenjivati nazivne količine iz točke 1. Dodatka ovoga Pravilnika.
Članak 7.
Danom stupanja na snagu ovoga Pravilnika prestaje važiti Pravilnik o nazivnim količinama pretpakiranih proizvoda (»Narodne novine«, broj 56/2013).
Članak 8.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-02/09
Urbroj: 558-01/2-16-5
Zagreb, 9. rujna 2016.
Zamjenik ravnatelja mr. sc. Božidar Ljubić, dipl. ing., v. r.
DODATAK
PODRUČJE NAZIVNIH KOLIČINA SADRŽAJA PRETPAKOVINA
1. Proizvodi koji se prodaju prema obujmu (količina u ml)
Mirno vino U intervalu od 100 ml do 1500 ml samo sljedećih 8 nazivnih količina: ml: 100 – 187 – 250 – 375 – 500 – 750 – 1000 – 1500 Žuto vino U intervalu od 100 ml do 1500 ml samo sljedeća nazivna količina: ml: 620 Pjenušavo vino U intervalu od 125 ml do 1500 ml samo sljedećih 5 nazivnih količina: ml: 125 – 200 – 375 – 750 – 1500 Likersko vino U intervalu od 100 ml do 1500 ml samo sljedećih 7 nazivnih količina: ml: 100 – 200 – 375 – 500 – 750 – 1000 – 1500 Aromatizirano vino U intervalu od 100 ml do 1500 ml samo sljedećih 7 nazivnih količina: ml: 100 – 200 – 375 – 500 – 750 – 1000 – 1500 Alkoholna pića U intervalu od 100 ml do 2000 ml samo sljedećih 9 nazivnih količina: ml: 100 – 200 – 350 – 500 – 700 – 1000 –