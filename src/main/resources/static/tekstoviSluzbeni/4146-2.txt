 Naime, naprijed citiranim člankom 44. stavak 1. Zakona o zaštiti potrošača nedvosmisleno je propisano da potrošač mora dobiti potvrdu prethodne obavijesti u pisanom, ili u nekom drugom potrošaču dostupnom trajnom mediju te se taj oblik traži i za izdavanje obavijesti prije sklapanja ugovora. Sud smatra kako je ovakav medij Zakonom propisan upravo radi zaštite potrošača na način da mu se pruži objektivan dokaz sklopljenog ugovora. Budući tužitelj nije dokazao postojanje obavijesti na trajnom mediju, a koje postojanje obavijesti, sukladno članku 44. stavak 4. Zakona o zaštiti potrošača, mora dokazati, osporeno rješenje Sud ocjenjuje na Zakonu osnovanim.
S obzirom na prigovore sadržane u tužbi, Sud navodi kako je tuženik, u svom odgovoru na tužbu, točno zaključio kako tužitelj nije dokazao ni okolnost da bi stranke uopće sklopile ugovor o pružanju javnih usluga, a koji ugovor je navodno sklopljen telefonskim putem 12. srpnja 2011., posebno imajući na umu navode odgovora na tužbu zainteresirane osobe, sukladno kojima je navedeno kako se zainteresirana osoba ne može javiti na telefonske pozive, već to čini njegova sestra. Iz ovog razloga logično ne postoji mogućnost utvrđenja sadrži li ugovor elemente propisane člankom 41. stavak 4. Zakona.
Nadalje, Sud ocjenjuje kako okolnost da je tužitelju dostavljena informacija drugog operatera, koja informacija upućuje o subjektivnom saznanju zainteresirane osobe o produljenju predmetnog ugovora, ne utječe na okolnost kako je tužitelj propustio tuženiku dostaviti prethodnu obavijest. Isto tako nije od utjecaja ni tužiteljevo pozivanje na članak 46. Zakona o zaštiti potrošača, jer isti nije dokazao da je ugovor s pretplatnikom uopće produljen.
Budući da ni ostali prigovori sadržani u tužbi ne utječu na pravilnost osporene odluke, Sud nalazi da u ovoj upravnoj stvari nije povrijeđen zakon na štetu tužitelja.
Odluka o objavi presude temelji se na odredbi članka 14. stavka 8. Zakona o elektroničkim komunikacijama.
Stoga je, temeljem odredbe članka 57. stavak 1. Zakona o upravnim sporovima, odlučeno kao u izreci ove presude.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. Žalba se podnosi putem ovog suda, u dovoljnom broju primjeraka za sud i sve stranke u sporu, u roku od 15 dana od dana dostave presude.
Poslovni broj: UsI-1106/14-9 Zagreb, 27. travnja 2016.
Sudac Vlaho Bassegli Gozze, v. r.
