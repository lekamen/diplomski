 nije dopuštena, ali se može pokrenuti upravni spor tužbom pred nadležnim upravnim sudom.
Članak 38.
(1) Stručna muzejska zvanja u muzejskoj struci jesu kustos, viši kustos i muzejski savjetnik.
(2) Stručne poslove u muzeju i galeriji te muzeju, galeriji i zbirci unutar pravne osobe obavljaju muzejski pedagog, viši muzejski pedagog, muzejski pedagog savjetnik, dokumentarist, viši dokumentarist, dokumentarist savjetnik, informatičar, viši informatičar, informatičar savjetnik, restaurator, viši restaurator, restaurator savjetnik, voditelj marketinga, viši voditelj marketinga, savjetnik za marketing, voditelj odnosa s javnošću, viši voditelj odnosa s javnošću, savjetnik za odnose s javnošću.
(3) Stručne poslove u muzeju i galeriji te muzeju, galeriji i zbirci unutar pravne osobe obavljaju i diplomirani knjižničar, viši knjižničar, knjižničarski savjetnik, arhivist, viši arhivist, arhivski savjetnik, kao i drugi stručnjaci ovisno o potrebama muzeja i galerije te muzeja, galerije i zbirke unutar pravne osobe.
(4) Pomoćne stručne poslove u muzeju i galeriji te muzeju, galeriji i zbirci unutar pravne osobe obavljaju preparator, viši preparator, muzejski tehničar, viši muzejski tehničar, fotograf, viši fotograf, pomoćni knjižničar, knjižničar, arhivski tehničar, viši arhivski tehničar, kao i druge stručne osobe ovisno o potrebama muzeja i galerije te muzeja, galerije i zbirke unutar pravne osobe.
(5) Za stručno osoblje drugih struka i zvanja zaposleno u muzeju i galeriji te muzeju, galeriji i zbirci unutar pravne osobe glede polaganja stručnih ispita i stjecanja viših zvanja primjenjuju se propisi kojima je uređeno polaganje stručnih ispita i zvanja u njihovim strukama.
Članak 39.
(1) Pravo na polaganje stručnog ispita za stručna muzejska zvanja i druga zvanja u muzejskoj struci imaju osobe sa završenim obrazovanjem propisanim za odgovarajuće stručno muzejsko i drugo zvanje u muzejskoj struci i s najmanje godinu dana radnog, odnosno pripravničkog staža, obavljenog u muzeju i galeriji te muzeju, galeriji i zbirci unutar pravne osobe s punim radnim vremenom u muzejskoj struci pod vodstvom mentora. U pripravnički staž ubraja se i razdoblje stručnog osposobljavanja za rad u smislu odredbi Zakona o radu.
(2) Pravo polaganja stručnog ispita za stručna muzejska zvanja i druga zvanja u muzejskoj struci imaju i samostalni stručnjaci u području muzejske djelatnosti koji ne ispunjavaju uvjete iz stavka 1. ovoga članka ako imaju završeno obrazovanje propisano za odgovarajuće stručno muzejsko zvanje i drugo zvanje u muzejskoj struci te su sudjelovali u realizaciji muzejsko-izložbenih projekata te muzejskih inovativnih i konceptualnih umjetničkih praksi sukladno pravilniku iz stavka 3. ovoga članka.
(3) Uvjeti i način polaganja stručnog ispita za stručna muzejska zvanja i druga zvanja u muzejskoj struci, program stručnih ispita i ispitno gradivo, sastav i rad ispitnih povjerenstava utvrđuju se pravilnikom iz članka 37. stavka 4. ovoga Zakona.
X. HRVATSKO MUZEJSKO VIJEĆE
Članak 40.
(1) Hrvatsko muzejsko vijeće je savjetodavno tijelo pri ministarstvu nadležnom za poslove kulture koje obavlja stručne i druge poslove muzejske djelatnosti određene ovim Zakonom.
(2) Hrvatsko muzejsko vijeće ima predsjednika i šest članova.
(3) Predsjednika i članove Hrvatskoga muzejskog vijeća imenuje i razrješuje ministar nadležan za kulturu. Za predsjednika i članove Hrvatskoga muzejskog vijeća mogu se imenovati osobe koje su istaknuti muzejski stručnjaci.
(4) Ministar nadležan za kulturu pokreće postupak imenovanja predsjednika i članova Hrvatskoga muzejskog vijeća pozivom muzejskim strukovnim udrugama, muzejima i galerijama te muzejima, galerijama i zbirkama unutar pravnih osoba da podnesu pisane i obrazložene prijedloge osoba za izbor predsjednika i članova Hrvatskoga muzejskog vijeća.
(5) Javni poziv iz stavka 4. ovoga članka objavljuje se na mrežnim stranicama ministarstva nadležnog za poslove kulture, a rok za podnošenje prijedloga ne može biti kraći od 30 dana