 procjenom od 1,3 milijarde kuna, a taj će se prihodovni manjak financirati iz ‘drugih izvora’, čitaj povećanja postojećih ili uvođenja potpuno novih poreza.
Navedena je, dakle, tvrdnja po kojoj za provedbu ovog zakona nije potrebno osigurati proračunska sredstva formalno točna, ali sadržajno duboko netočna, manipulativna i obmanjujuća, jer će trošak konverzije kredita iz CHF u EUR, a posrijedi su milijarde kuna, platiti hrvatski porezni obveznici, a ne banke koje su kredite plasirale na tržište i obilato zaradile na tečajnim fluktuacijama odnosno aprecijaciji CHF.
Naime, tijekom vremenskog intervala potrebnog za provedbu ZID ZPK konverzija kredita će se na prihodovnoj strani proračuna negativno reflektirati barem iz dva razloga:
1. Jer će konverzija, čl. 19.h, bankama biti priznata kao porezna olakšica pa će temeljem te činjenice patiti manji porez na dobit, te
2. Jer će banke ostvariti mnogo manju dobit prije oporezivanja no što je to bilo prethodnih godina i, posljedično, platiti manji ili neke možda uopće i ne platiti porez na dobit.
Dakle, donošenjem ovog Zakona profitirat će politička elita koja ga je donijela u predizborno vrijeme iz dnevnopolitičkih predizbornih pobuda, banke koje će gubitke na anuitetima kredita i kamatama supstituirati kroz neplaćanje poreza na dobit, i korisnici kredita u CHF čije će kreditne obveze biti osjetni smanjene, a jedini će gubitnici biti svi hrvatski porezni obveznici koji će ovu lijepo zamišljenu igru na kraju jedini platiti jer se manjak na prihodovnoj strani proračuna nastao osnovom jednog poreza, u pravilu, naknađuje uvođenjem novog ili povećanjem nekog postojećeg. ...
Konačno, iako je to ustavnopravno irelevantno, predlagatelj apostrofira činjenicu da su glavni politički i medijski korifeji za donošenje ZID ZPK-a bili predsjednik Vlade i ministar financija, oba korisnici kredita u CHF, što je non plus ultra i par excellence sukob interesa.«
14. Predlagatelji Marijan Perica i Hrvoje Arko u svom prijedlogu navode:
»Naime, iz Izvješća Hrvatske narodne banke o problematici zaduženosti građana kreditima u švicarskim francima i prijedlozima mjera za olakšavanje položaja dužnika u švicarskim francima na temelju zaključka Odbora za financije i državni proračun Hrvatskog sabora, rujna 2015., Hrvatska narodna banka predviđa da će učinak konverzije kredita u EUR i otpis dijela preostale glavnice imati za učinak na poslovne rezultate i kapital banaka visok trenutačni trošak u iznosu od otprilike osam milijardi HRK-a što da predstavlja trogodišnju dobit banaka prije oporezivanja (str. 21. Izvješća).
Stoga se gotovo suvišnim ukazuje kako će takav gubitak imati negativni učinak ne samo na ostvarenje prihoda Državnog proračuna, već i na čitavo gospodarstvo, pa se predložena mjera privremene obustave izvršenja pojedinačnih akata ili radnji ukazuje osnovanom i neodgodivo potrebnim.«
III. OCJENA USTAVNOG SUDA
1) O osporenim zakonima i zakonskim mjerama
15. Ustavni sud prvo primjećuje da je već ZID-om ZPK-a/143-13, koji je stupio na snagu 1. siječnja 2014., zakonodavac propisao obvezu vjerovnika (poslovnih banaka) da definiraju parametre, fiksni dio kamatne stope i razdoblja promjena kamatnih stopa u skladu s mjerilima propisanima ZID-om ZPK-a/143-13, te da ponude »konverziju preostalog dijela neotplaćenog kredita u kunski ili kredit s valutnom klauzulom EUR«. Ta obveza vrijedi za sve ugovore o potrošačkom kreditu neovisno o datumu njihova sklapanja (članak 11.a stavak 5. Zakona o potrošačkom kreditiranju u vezi s člankom 13. ZID-a ZPK-a/102-15 – v. točke od 10.1. do 10.3. obrazloženja ovog rješenja).
Kao što je prethodno rečeno, suglasnost s Ustavom ZID-a ZPK-a/143-13 osporio je samo PBZ (krajem lipnja 2015.), u prvom redu u odnosu na učinke prekršajnih sankcija zbog nepoštovanja članka 11.a stavka 5. Zakona o potrošačkom kreditiranju (predmet broj: U-I-2780/2015). PBZ je zbog tih učinaka istodobno predložio i izricanje privremene mjere (v. točku 10. obrazloženja ovog rješenja).
15.1. Ostale banke