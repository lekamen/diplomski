 Optuženikovo fizičko i mentalno stanje procjenjivano je na temelju njegovog cjelovitog zdravstvenog kartona i neposredne obrade optuženika, zbog čega je neosnovan prigovor pogrešno a i nepotpuno (u žalbi navedeno 'nedovoljno') utvrđenog činjeničnog stanja u pogledu optuženikove sposobnosti shvaćanja značenja svojih postupaka i upravljanja njima.
Povreda zakona koju ističe optuženik posljedično je vezana za pogrešno utvrđeno činjenično stanje u pogledu smanjene ubrojivosti, za koju su prvostupanjski i drugostupanjski sud osnovano utvrdili da je samoskrivljena. Stoga nije bilo osnova za primjenu odredbe članka 42. KZ/97, koja smanjenu ubrojivost propisuje kao fakultativnu osnovu za blaže kažnjavanje. S obzirom na to da je činjenično stanje pravilno i potpuno utvrđeno u odnosu na sva bitna obilježja inkriminiranih djela (objektivna i subjektivna), nije počinjena povreda kaznenog zakona koja bi bila posljedica pogrešno i nepotpuno utvrđenog činjeničnog stanja pa je dakle žalba optuženika u tom dijelu neosnovana.«
30. U odnosu na žalbene navode podnositelja koji se tiču odluke o kazni Vrhovni sud je dao sljedeće obrazloženje:
»Žalba optuženika nije osnovana niti zbog odluke o kazni, kada osporava primjerenost pojedinačno utvrđenih kazni te izrečene jedinstvene kazne.
Određujući vrstu i mjeru kazne koju u konkretnom slučaju valja primijeniti, sud uvijek mora uzeti u obzir okolnosti koje utječu da kazna po vrsti i mjeri bude lakša ili teža za počinitelja kaznenog djela pa je, u skladu s tim, drugostupanjski sud optuženiku pravilno cijenio sve, u pobijanoj presudi istaknute okolnosti.
Drugostupanjski sud je pravilno zaključio kako prvostupanjski sud nije cijenio otegotnim ranije višekratno agresivno ponašanje optuženika. Naime, kaznena djela zbog kojih je optuženik proglašen krivim nastavljaju se na niz ranijih verbalnih prijetnji upućenih ošt. Jasmini Mišković Špernoga, koje je konačno optuženik i realizirao pa je zbog toga proglašen krivim i osuđen. Što se tiče životne dobi optuženika kao olakotne okolnosti, drugostupanjski sud je osnovano istaknuo da je optuženik u vrijeme počinjenja kaznenih djela imao 57 godina što se smatra srednjom životnom dobi koja, bez izrazitih zdravstvenih teškoća, nema značaj olakotne okolnosti.
Imajući u vidu sve navedeno, prije svega težinu svakog od počinjenih kaznenih djela, okolnosti pod kojima su počinjena, a koje je pravilno utvrdio prvostupanjski sud (izražena kriminalna volja, upornost, bešćutnost, spremnost u ostvarenju zacrtanog cilja), mišljenje je ovog suda trećeg stupnja da brojnost i ozbiljnost otegotnih okolnosti, uz izostanak značajnijih olakotnih okolnosti, opravdava utvrđenje viših pojedinačnih kazni zatvora, ali i više jedinstvene kazne, u trajanjima kako je to odlučio drugostupanjski sud. Dakle, kazne zatvora utvrđene u trajanju po 14 (četrnaest) godina za kaznena djela ubojstva iz članka 90. KZ/97, opisana u točkama 2. i 3. izreke prvo stupanjske presude te kazna zatvora u trajanju 10 (deset) godina utvrđena za kazneno djelo pokušaja ubojstva iz članka 90. u vezi članka 33. stavak 1. KZ/97, primjerene su svim okolnostima konkretnog slučaja i ličnosti počinitelja te ostvarenju opće svrhe kaznenopravnih sankcija. Jedinstvena kazna dugotrajnog zatvora u odmjerena trajanju 35 (tridesetpet) godina, primjerena je vrsti i broju počinjenih kaznenih djela, njihovom međusobnom odnosu i činjenici da su počinjena u nizu jedno za drugim, a njome će se postići svrha kažnjavanja iz članka 6. i članka 50. KZ/97.«
IV. PRIGOVORI PODNOSITELJA
31. U ustavnoj tužbi podnesenoj po punomoćniku Josipu Špernogi navedeno je da je podnositelju povrijeđeno pravo na pošteno suđenje zajamčeno člankom 29. stavkom 1. Ustava te pravo na jednakost svih pred zakonom zajamčeno člankom 14. stavkom 2. Ustava.
U ustavnoj tužbi podnesenoj po odvjetniku Nevenu Gotalu podnositelj je istaknuo povredu prava na pretpostavku nedužnosti zajamčenu člankom 28. Ustava, povredu prava na uporabu zakonitih dokaza zajamčenu člankom 29. 