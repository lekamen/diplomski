21 09.03.2016 Pravilnik o tehničkim i mjeriteljskim zahtjevima koji se odnose na mjerila
DRŽAVNI ZAVOD ZA MJERITELJSTVO
593
Na temelju članka 21. stavka 1. Zakona o mjeriteljstvu (»Narodne novine« broj 74/14) i članka 4. stavka 1. Zakona o tehničkim zahtjevima za proizvode i ocjenjivanju sukladnosti (»Narodne novine« broj 80/13) ravnatelj Državnog zavoda za mjeriteljstvo donosi
PRAVILNIK
O TEHNIČKIM I MJERITELJSKIM ZAHTJEVIMA KOJI SE ODNOSE NA MJERILA
I. OPĆE ODREDBE
Predmet
Članak 1.
Ovim Pravilnikom propisuju se tehnički i mjeriteljski zahtjevi koje moraju zadovoljavati mjerila i sustavi s mjernom funkcijom (u daljnjem tekstu: mjerila) koja se stavljaju na raspolaganje na tržištu i/ili u uporabu, prava i obveze pravnih i fizičkih osoba koje mjerila stavljaju na tržište i/ili u uporabu, postupci ocjenjivanja sukladnosti mjerila s propisanim zahtjevima, kriteriji za imenovanje prijavljenih tijela, zahtjevi za dokumente koji moraju biti dostupni nadležnim tijelima prije stavljanja mjerila na tržište i/ili u uporabu, način označivanja mjerila te nadzor nad ispunjavanjem propisanih zahtjeva.
Članak 2.
Ovim Pravilnikom se u pravni poredak Republike Hrvatske prenosi sljedeća direktiva:
– Direktiva 2014/32/EU Europskog parlamenta i Vijeća od 26. veljače 2014. o usklađivanju zakonodavstva država članica u odnosu na stavljanje na raspolaganje mjernih instrumenata na tržištu (preinačena) (Tekst značajan za EGP) (SL L 96, 29. 3. 2014.) kako je zadnji put izmijenjena Delegiranom direktivom Komisije (EU) 2015/13 od 31. listopada 2014. o izmjeni Priloga III. Direktivi 2014/32/EU Europskog parlamenta i Vijeća u pogledu raspona protoka vodomjera. Tekst značajan za EGP.
Područje primjene
Članak 3.
(1) Temeljni zahtjevi koji se odnose na sve vrste mjerila utvrđeni su u Dodatku I. koji je tiskan uz ovaj Pravilnik i njegov je sastavni dio.
(2) Postupci ocjenjivanja sukladnosti utvrđeni su u Dodatku II. koji je tiskan uz ovaj Pravilnik i njegov je sastavni dio.
(3) Posebni zahtjevi koji se odnose na pojedinu vrstu mjerila utvrđeni su u Dodacima III. – XII. koji su tiskani uz ovaj Pravilnik i njegov su sastavni dio.
(4) Odredbe ovoga Pravilnika primjenjuju se na mjerila navedena u posebnim Dodacima III. – XII., koji se odnose na pojedinu vrstu mjerila (u daljem tekstu: posebni dodaci), i koji se odnose na:
– vodomjere (MI-001);
– plinomjere i uređaje za pretvorbu obujma (MI-002);
– brojila djelatne električne energije (MI-003);
– mjerila toplinske energije (MI-004);
– mjerne sustave za neprekidno i dinamičko mjerenje količina kapljevina različitih od vode (MI-005);
– automatske vage (MI-006);
– taksimetre (MI-007);
– tvarne mjere (MI-008);
– dimenzijska mjerila (MI-009) i
– analizatore ispušnih plinova (MI-010).
(5) Ovim Pravilnikom utvrđuju se zahtjevi koje mjerila iz članka 1. i 3. ovoga Pravilnika trebaju zadovoljavati sa stajališta njihova stavljanja na raspolaganje na tržištu i/ili stavljanja u uporabu.
(6) Na mjerila iz članka 1. ovoga Pravilnika ne primjenjuje se propis o elektromagnetskoj kompatibilnosti osim odredaba koje se odnose na zračenja.
Članak 4.
Državni zavod za mjeriteljstvo (u daljnjem tekstu: središnje tijelo državne uprave nadležno za mjeriteljstvo) može za različite mjerne zadaće, kada to smatra opravdanim, propisati uporabu mjerila nad kojima se provodi zakonski mjeriteljski nadzor u slučajevima mjerenja koji odgovaraju razlozima od javnog interesa, javnog zdravlja, sigurnosti i reda, zaštite okoliša i potrošača, ubiranja poreza i pristojba te poštenog trgovanja.
Definicije
Članak 5.
Pojedini izrazi u smislu odredaba ovoga Pravilnika imaju sljedeće značenje:
1. »akreditacija« – je akreditacija kako je definirano člankom 2. točkom 10. Uredbe (EZ) br. 765/2008;
2. »distributer« – je fizička ili pravna osoba u opskrbnom lancu, različita od proizvođača ili uvoznika, koja stavlja mjerilo na raspolaganje na tržištu;
3. »gospodarski subjekt« – je proizvođač, ovlašteni zastupnik, uvoznik i distributer;
4. »mjerilo (mjerni