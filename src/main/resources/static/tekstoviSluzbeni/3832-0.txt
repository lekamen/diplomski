45 13.05.2016 Presuda Upravnog suda u Zagrebu broj: UsI-4029/13-22 od 23. ožujka 2016.
UPRAVNI SUD U ZAGREBU
1181
PRESUDA
Upravni sud u Zagrebu, po sucu toga suda Vlahu Bassegli Gozze te Danijele Šipušić, zapisničarke, u upravnom sporu tužitelja Marinka Vlašića iz Zagreba, Vida Došena 27, protiv tuženika Hrvatske regulatorne agencije za mrežne djelatnosti u Zagrebu, Roberta Frangeša Mihanovića 9, uz sudjelovanje zainteresirane osobe HT – Hrvatski Telekom d.d. u Zagrebu, Savska cesta 32, radi prigovora na izdane račune, 23. ožujka 2016.,
presudio je
I. Poništava se odluka Hrvatske agencije za poštu i elektroničke komunikacije, klasa: UP/I-344-08/13-01/920, urbroj: 376-05-13-06, od 30. rujna 2013.
II. Nalaže se tuženiku da u roku od 60 dana, od dana dostave prijepisa ove presude, donese novu odluku po prigovoru tužitelja.
III. Ova presuda objaviti će se u »Narodnim novinama«.
Obrazloženje
Osporenom odlukom tuženika odbijen je, kao neosnovan, prigovor tužitelja izjavljen radi nepravilno sačinjenih računa izdanih po zainteresiranoj osobi, za mjesece veljaču i lipanj 2013. godine. U obrazloženju osporene odluke tuženik navodi kako prigovor tužitelja, radi postupanja zainteresirane osobe kod prijenosa broja, odnosno prigovore za iznose računa izdane za rujan, listopad, studeni i prosinac 2012. i siječanj 2013., nisu uzeti u razmatranje, jer pretplatnik nije proveo postupak sukladno članku 50. Zakona o elektroničkim komunikacijama.
Osporavajući zakonitost citiranog rješenja tužitelj ukazuje kako je, do rujna 2012., bio dugogodišnji pretplatnik zainteresirane osobe. Ukazuje kako je nezakonito postupanje pružatelja javne usluge započelo u listopadu 2010. godine, kada je njegov sin odjavio MAX – ADS uslugu, a operator račune za istu uslugu nastavio dostavljati. Navodi kako je, u pokušaju saniranja opisanog postupanja, u rujnu 2012. godine, sklopio novi ugovor o telekomunikacijskim uslugama, a po kojim odredbama zainteresirana osoba nije postupala. Predlaže Sudu da uvaži navode tužbe, usvoji tužbeni zahtjev te poništi osporenu odluku.
Tuženik, u svom odgovoru na tužbu, navodi kako, sukladno odredbama Zakona o elektroničkim komunikacijama, pretplatnik može tražiti prijevremeni raskid usluge, ali i naknadu štete od operatora javnih komunikacijskih usluga te posebno ističe kako korisnik, u konkretnom slučaju, nije dostavio ni jedan dokaz kojim bi ukazao na manjkavost primljene usluge. Predlaže odbiti tužbeni zahtjev te na snazi ostaviti osporeno rješenje.
Zainteresirana osoba, u svom odgovoru na tužbu, navodi kako je 15. studenoga 2012. odgovoreno na pisani prigovor tužitelja od 29. listopada 2012., a koji prigovor je sačinjen u postupanju po zatraženoj promjeni u pretplatničkom odnosu MAXtv usluge, nakon prijenosa usluge s njegovog sina na tužitelja. Nadalje navodi i kako je, suprotno navodima sadržaju tužbe, MAXtv usluga u cijelosti korištena te su, sukladno korištenju, obračunate i stavke korištenja. Zainteresirana osoba, ukazuje i kako se izdani računi ne odnose na kupnju mobilnih uređaja, već isključivo za obavljene usluge te dostavljajući popis poziva i ispise računa za sporna razdoblja, ponovno ukazuje na pravilnost svog obračuna. Konačno navodi, kako je njegovo postupanje vezano uz prijenos broja u cijelosti sukladno odredbama Pravilnika o prenosivosti broja, iz kojeg razloga predlaže odbiti tužbeni zahtjev te na snazi ostaviti osporeno rješenje.
Sud je, dana 20. svibnja 2015., 7. listopada 2015. i 16. ožujka 2016., održao usmenu i javnu raspravu, zaključenu u prisutnosti tužitelja osobno, u odsutnosti uredno pozvanog tuženika i u odsutnosti uredno pozvane zainteresirane osobe, čime je strankama, u skladu s odredbom članka 6. Zakona o upravnim sporovima (»Narodne novine«, broj 20/10., 143/12. i 152/14.), dana mogućnost da se izjasne o zahtjevima i navodima drugih stranaka te o svim pitanjima koja su predmet ovog upravnog spora.
Radi ocjene zakonitosti osporene odluke Sud je u istu izvršio uvid te je, radi točnog utvrđenja