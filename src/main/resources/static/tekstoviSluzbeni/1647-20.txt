 godina ili nema istaknutu oznaku o toj zabrani (članak 39. stavak 9., a u vezi s člankom 32. stavkom 3.)
10. vidno ne istakne na ulazu u objekt u kojem pruža ugostiteljske usluge obavijest o radnom vremenu sukladno odluci predstavničkog tijela, radnim, odnosno neradnim danima i ne pridržava se istaknutoga radnog vremena (članak 41. stavak 2.).
(2) U slučaju ponavljanja prekršaja iz stavka 1. točaka 4. i 6. do 10. ovoga članka kaznit će se fizička osoba – nositelj ili član obiteljskog poljoprivrednoga gospodarstva novčanom kaznom od 4000,00 do 10.000,00 kuna.
(3) Za prekršaje iz stavka 1. ovoga članka turistički inspektor može fizičkoj osobi – nositelju ili članu obiteljskog poljoprivrednoga gospodarstva naplatiti novčanu kaznu na mjestu izvršenja prekršaja u iznosu od 1000,00 kuna, osim u slučaju iz stavka 2. ovoga članka.
Članak 52.
(1) Novčanom kaznom od 1500,00 do 10.000,00 kuna kaznit će se za prekršaj osoba koja kampira izvan kampova iz skupine »Kampovi« i prostora određenih za kampiranje izvan kampova u skladu s člankom 29. stavcima 2. i 3. ovoga Zakona, te kampova u domaćinstvu i na obiteljskom poljoprivrednom gospodarstvu (članak 29. stavak 4.).
(2) Za prekršaj iz stavka 1. ovoga članka, turistički inspektor može naplatiti novčanu kaznu na mjestu izvršenja prekršaja u iznosu od 1000,00 kuna.
IX. PRIJELAZNE I ZAVRŠNE ODREDBE
Prestanak važenja rješenja zbog isteka roka za usklađivanje
Članak 53.
Rješenja za obavljanje ugostiteljske djelatnosti u smještajnim objektima kampovima koji se kategoriziraju, iz skupine »Kampovi i druge vrste objekata za smještaj«, izdana ugostiteljima do stupanja na snagu Zakona o ugostiteljskoj djelatnosti (»Narodne novine«, br. 138/06.), u slučaju da ugostitelji nisu ishodili rješenje sukladno Pravilniku o razvrstavanju, minimalnim uvjetima i kategorizaciji smještajnih objekata kampova iz skupine »Kampovi i druge vrste objekata za smještaj« (»Narodne novine«, br. 175/03. i 106/04.) do stupanju na snagu Zakona o ugostiteljskoj djelatnosti (»Narodne novine«, br. 138/06.), a nisu ishodili rješenje o kategorizaciji do 30. travnja 2015. prema članku 53. Zakona o ugostiteljskoj djelatnosti (»Narodne novine«, br. 138/06., 152/08., 43/09., 88/10., 50/12., 80/13., 30/14., 89/14. i 152/14.) prestaju važiti danom stupanja na snagu ovoga Zakona.
Izdavanje rješenja za veći smještajni kapacitet od kapaciteta utvrđenog važećim rješenjem
Članak 54.
Fizičkim osobama koje su do dana stupanja na snagu Zakona o izmjenama i dopunama Zakona o ugostiteljskoj djelatnosti (»Narodne novine«, br. 50/12.) uskladile svoje poslovanje sukladno odredbi članka 55. stavka 1. Zakona o ugostiteljskoj djelatnosti (»Narodne novine«, br. 138/06., 152/08., 43/09. i 88/10.) nadležni će ured na njihov zahtjev izdati rješenje za veći smještajni kapacitet, ali najviše do maksimalnog smještajnog kapaciteta propisanog odredbama ovoga Zakona, bez ponovnog utvrđivanja uvjeta iz članka 34. stavka 2. ovoga Zakona. Uz zahtjev se obvezno prilaže izjava da nije došlo do bitnih promjena vezanih za objekt i opremu objekta u kojem se pružaju ugostiteljske usluge u domaćinstvu.
Usklađivanje poslovanja
Članak 55.
Ugostitelji i pravne osobe iz članka 5. stavka 2. ovoga Zakona, koji na dan stupanja na snagu ovoga Zakona obavljaju ugostiteljsku djelatnost, dužni su uskladiti svoje poslovanje s člankom 10. stavkom 1. točkom 17. ovoga Zakona u roku od dvije godine od dana stupanja na snagu pravilnika iz članka 10. stavka 3. ovoga Zakona.
Određivanje početka roka za ponovnu kategorizaciju, utvrđivanje posebnog standarda i oznake kvalitete
Članak 56.
Rok iz članka 22. stavka 1. ovoga Zakona u kojem je Ministarstvo dužno provesti ponovnu kategorizaciju ugostiteljskih objekata iz članka 21. stavka 1. ovoga Zakona i ponovno utvrđivanje posebnog standarda i oznake kvalitete za ugostiteljske objekte iz članka 17. stavka 1. ovoga Zakona, za ugostiteljske objekte kojima je do stupanja na snagu ovoga Zakona rješenjem utvrđena kategorija, odnosno posebni standard i