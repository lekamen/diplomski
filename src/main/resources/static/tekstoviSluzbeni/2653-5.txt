 godišnjega financijskog izvještaja.
(4) Ako je poduzetnik obveznik revizije sukladno članku 20. Zakona, a nije obveznik sastavljanja godišnjega izvješća, javno se objavljuje revizorsko izvješće sa godišnjim financijskim izvještajem koji je bio predmetom revizije, bez standardnoga sadržaja godišnjeg financijskog izvještaja.
(5) Godišnji financijski izvještaji malih i mikro poduzetnika objavljuju se u skraćenom obliku. Iz bilance se objavljuju pozicije označene slovima i rimskim brojevima, a iz računa dobiti i gubitka objavljuju se pozicije označene rimskim brojevima utvrđene Pravilnikom o strukturi i sadržaju godišnjih financijskih izvještaja.
(6) Mrežne stranice Agencije moraju biti postavljene tako da je svima omogućen besplatan i neograničen uvid u javni dio Registra.
(7) Besplatan i neograničen uvid u javni dio Registra Agencija mora omogućiti putem svoje mrežne stranice sukladno rokovima iz članka 34. stavka 4. Zakona.
DIO ŠESTI IZMJENA DOKUMENTACIJE PREDANE U REGISTAR
Članak 22.
(1) Poduzetnici koji nakon predaje potpune i točne dokumentacije u Agenciju utvrde pogrešku radi koje je potrebno izmijeniti prethodno predanu dokumentaciju, dostavljaju novu dokumentaciju za javnu objavu iz članka 11. ovoga Pravilnika te Obavijest radi javne objave izmijenjene dokumentacije.
(2) Obavijest iz stavka 1. ovoga članka potpisuje osoba ovlaštena za zastupanje poduzetnika te istu ovjerava pečatom društva u skladu s člankom 9. ovoga Pravilnika.
(3) Pravne i fizičke osobe obveznici poreza na dobit iz članka 4. stavka 3. Zakona mogu izmijeniti bilancu, račun dobiti i gubitka te dodatne podatke za statističke i druge potrebe isključivo po dobivanju dozvole od Ministarstva financija, Porezne uprave.
(4) Dokumentaciju iz stavaka 1. i 3. ovoga članka obveznici dostavljaju na način propisan u članku 7. ovoga Pravilnika.
DIO SEDMI ZAŠTITA I ČUVANJE DOKUMENTACIJE I PODATAKA IZ REGISTRA
Članak 23.
(1) Mjere, sredstva i uvjete zaštite i osiguranja, te pohranjivanja dokumentacije i podataka u Registru propisuje Uprava Agencije.
(2) Mjere, sredstva i uvjeti zaštite i osiguranja smatraju se poslovnom tajnom i za njihovu uporabu i rukovanje odgovaraju ovlaštene osobe u Agenciji.
DIO OSMI PRIJELAZNE I ZAVRŠNE ODREDBE
Članak 24.
(1) Na godišnja izvješća, godišnje financijske izvještaje i financijske podatke za statističke i druge potrebe za izvještajna razdoblja koja su započela prije 1. siječnja 2016. primjenjuju se odredbe Pravilnika o načinu vođenja Registra godišnjih financijskih izvještaja, te načinu primanja i postupku provjere potpunosti i točnosti godišnjih financijskih izvještaja i godišnjeg izvješća (»Narodne novine«, br. 39/08, 37/09 i 139/10).
(2) Ovaj Pravilnik primjenjuje se na godišnje financijske izvještaje za izvještajna razdoblja koja počinju 1. siječnja 2016. ili kasnije.
Članak 25.
Danom stupanja na snagu ovoga Pravilnika prestaje važiti Pravilnik o načinu vođenja Registra godišnjih financijskih izvještaja, te načinu primanja i postupku provjere potpunosti i točnosti godišnjih financijskih izvještaja i godišnjeg izvješća (»Narodne novine«, br. 39/08, 37/09 i 139/10).
Članak 26.
Ovaj Pravilnik objavit će se u »Narodnim novinama«, a stupa na snagu 2. siječnja 2016.
Klasa: 011-01/15-01/471 Urbroj: 513-06-03-15-9 Zagreb, 30. prosinca 2015.
Ministar financija mr. sc. Boris Lalovac, v. r.
