107 07.10.2015 Izmjene i dopune Statuta Agencije za osiguranje radničkih potraživanja u slučaju stečaja poslodavca
AGENCIJA ZA OSIGURANJE RADNIČKIH POTRAŽIVANJA U SLUČAJU STEČAJA POSLODAVCA
2096
Na temelju članka 10. stavak 1. Zakona o osiguranju potraživanja radnika u slučaju stečaja poslodavca (»Narodne novine«, broj 86/08, 80/13 i 82/15) Upravno vijeće Agencije za osiguranje radničkih potraživanja u slučaju stečaja poslodavca, na sjednici održanoj 30. srpnja 2015. godine, donijelo je
IZMJENE I DOPUNE
STATUTA AGENCIJE ZA OSIGURANJE RADNIČKIH POTRAŽIVANJA U SLUČAJU STEČAJA POSLODAVCA
Članak 1.
U Statutu Agencije za osiguranje radničkih potraživanja u slučaju stečaja poslodavca (»Narodne novine« broj 50/09) u članku 7. dodaje se stavak 2. koji glasi:
»Za potvrdu izvršnosti upravnog akta Agencija koristi štambilj pravokutnog oblika koji sadrži skraćeni naziv Agencije i naznaku izvršnosti s prostorom za upis datuma izvršnosti.«.
Članak 2.
Članak 12. mijenja se i glasi:
»Djelatnost Agencije obuhvaća sljedeće poslove:
1. Rješavanje o pravima radnika u slučaju stečaja poslodavca utvrđenih Zakonom i obavljanje uplate na temelju donesenih rješenja na namjenski račun stečajnog dužnika koji ne podliježe redovitoj raspodjeli sredstava stečajnog dužnika, već se otvara isključivo u svrhu isplate potraživanja radnika prema Zakonu,
2. Rješavanje o pravima radnika u slučaju blokade računa poslodavca zbog nemogućnosti prisilne naplate neisplaćene plaće odnosno naknade plaće utvrđenim Zakonom i obavljanje uplate na temelju donesenih rješenja na račun radnika,
3. Osiguravanje zakonitosti ostvarivanja prava radnika,
4. Pružanje stručne pomoći radnicima pri ostvarivanju prava utvrđenih Zakonom,
5. Usmjeravanje i upravljanje sredstvima osiguranim za namjenu utvrđenu Zakonom,
6. Ostvarivanje procesnih prava stečajnog vjerovnika u stečajnom postupku za potraživanja radnika koja je isplatila,
7. Razmjenjivanje relevantnih informacija s nadležnim tijelima ili jamstvenim institucijama drugih zemalja u slučajevima poslovnih aktivnosti na području dvije ili više država Europskoga gospodarskog prostora,
8. Ostvarivanje regresnih prava za isplaćena potraživanja radnicima u slučajevima stečaja stranog poslodavca,
9. Ostvarivanje prava ovrhovoditelja u ovršnom postupku, u visini isplaćenih sredstava,
10. Obavljanje i drugih poslova utvrđenih Zakonom, ovim Statutom i aktima Agencije.«.
Članak 3.
U članku 18. stavak 2. mijenja se i glasi:
»Visina naknade za rad iz stavka 1. ovoga članka određuje se u skladu s odgovarajućom odlukom Vlade Republike Hrvatske o iznosu naknade članovima nadzornih odbora i upravnih vijeća i gospodarskom situacijom.«.
Članak 4.
Ove Izmjene i dopune Statuta, nakon dobivene suglasnosti Vlade Republike Hrvatske, objavljuju se u »Narodnim novinama« i stupaju na snagu prvog dana od dana objave.
Klasa: 003-02/15-02/0003
Urbroj: 0479-15-0001
Zagreb, 30. srpnja 2015.
Predsjednik Upravnog vijeća Dean Sudec, v. r.
