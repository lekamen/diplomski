 karticu računa, temeljem kojeg se mogu usporediti podaci s podacima u obračunu obeštećenja. Isplata obeštećenja se ne evidentira u dokumentu o depozitu.
Članak 19.
(1) Ako deponent ili osoba ovlaštena za ostvarenje prava na isplatu obeštećenja nije suglasan s obračunom obeštećenja ili ako obračun obeštećenja nije proveden, isplatna kreditna institucija upućuje deponenta ili osobu ovlaštenu za ostvarenje prava na isplatu obeštećenja na mogućnost podnošenja prigovora Agenciji.
(2) Prigovor se podnosi na obrascu naziva Prigovor na obračun obeštećenja sukladno Prilogu 4. koji je sastavni dio ovoga Pravilnika, a preuzima se u isplatnoj kreditnoj instituciji ili s mrežne stranice Agencije ili u prostorijama Agencije.
(3) Uz popunjeni obrazac Prigovor na obračun obeštećenja iz stavka 2. ovoga članka deponent ili osoba ovlaštena za ostvarenje prava na isplatu obeštećenja treba priložiti: presliku identifikacijskog dokumenta, presliku dokumenta o depozitu, odnosno štednu knjižicu, ugovor o oročenju ili karticu računa te dokumente kojima se dokazuju navodi iz prigovora, kada ih je moguće priložiti. Tražena dokumentacija dostavlja se Agenciji osobno ili preporučenom pošiljkom.
(4) Agencija je dužna bez odgađanja ispitati podneseni prigovor iz stavka 1. ovoga članka, a svoju obvezu isplate obeštećenja ili odgovor na prigovor dužna je ispuniti najkasnije u roku od sedam radnih dana od dana zaprimanja prigovora sukladno članku 20. stavku 5. Zakona.
Članak 20.
(1) Isplata obeštećenja fizičkim osobama provodi se bezgotovinski ili gotovinski.
(2) Bezgotovinska isplata obeštećenja može se izvršiti prijenosom na račun u isplatnoj kreditnoj instituciji ili na račun u drugoj kreditnoj instituciji.
(3) Ako se isplata obeštećenja provodi bezgotovinski na račun u isplatnoj kreditnoj instituciji, deponent je dužan popuniti nalog za plaćanje na obrascu isplatne kreditne institucije u tri primjerka te priložiti presliku identifikacijskog dokumenta.
(4) Ako se isplata obeštećenja provodi bezgotovinski, na račun u drugoj kreditnoj instituciji deponent je dužan popuniti nalog za plaćanje na obrascu isplatne kreditne institucije, u tri primjerka te priložiti presliku identifikacijskog dokumenta i dokumenta o otvorenom računu u drugoj kreditnoj instituciji na koji će se izvršiti isplata.
(5) Ako se isplata obeštećenja provodi gotovinski isplatna kreditna institucija će nalog za plaćanje izvršavati s datumom primitka naloga za plaćanje te postupati sukladno ugovoru o nalogu sklopljenim s Agencijom.
Članak 21.
U slučaju isplate obeštećenja za maloljetne osobe, isplatna kreditna institucija je dužna postupiti sukladno zakonu kojim se uređuju obiteljski odnosi.
Članak 22.
Ako su računi deponenta blokirani isplata se može provesti samo bezgotovinskim prijenosom na račun u isplatnoj kreditnoj instituciji ili na račun u drugoj kreditnoj instituciji koji glasi na ime na koje glasi i obračun obeštećenja i nalog za isplatu obeštećenja.
Članak 23.
(1) Isplata obeštećenja nefinancijskim društvima, neprofitnim institucijama koje opslužuju kućanstva i jedinicama lokalne i područne (regionalne) samouprave može se izvršiti samo bezgotovinskim plaćanjem.
(2) Bezgotovinsko plaćanje može se izvršiti prijenosom na račun u isplatnoj kreditnoj instituciji ili na račun u drugoj kreditnoj instituciji koji glasi na ime na koje glasi i obračun obeštećenja i nalog za isplatu obeštećenja.
(3) Ovlaštena osoba je dužna popuniti nalog za plaćanje na obrascu isplatne kreditne institucije, u tri primjerka, potpisati ga i ovjeriti pečatom. Uz nalog za plaćanje mora priložiti presliku identifikacijskog dokumenta i dokument o otvorenom računu na koji će se izvršiti isplata ako se isplata provodi na račun u drugoj kreditnoj instituciji.
Članak 24.
Sukladno članku 6. stavku 5. Zakona kada je na depozitu zasnovano založno pravo Agencija svoju obvezu ispunjava na račun založnoga dužnika, a založno pravo nastavlja teretiti iznos isplaćenog obeštećenja.
Članak 25.
U slučaju smrti deponenta,