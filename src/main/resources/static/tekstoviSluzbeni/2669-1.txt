 podataka dostavljale u svim ranijim očitovanjima tuženika u istoj tematici i da je tuženik takve podatke prihvaćao kao dokaz pravilnog postupanja te donosio odluke o odbijanju prigovora pretplatnika. Smatra da je i u konkretnom slučaju dostavljena obavijest o prekoračenju potrošnje za MAXadsl promet te prilaže dokaze: poruke elektroničke pošte poslane pretplatnici 24. siječnja 2012. i 26. siječnja 2012., Odluka HAKOM-a koja se odnosi na drugog korisnika i »Printscreen« od 16. svibnja 2011.
Predlaže Visokom upravnom sudu da usvoji tužbeni zahtjev i poništi u cijelosti citiranu odluku HAKOM-a.
Tuženik u odgovoru na tužbu navodi kako je, suprotno tvrdnji tužitelja, utvrdio pravo stanje stvari i činjenice koje su od važnosti za donošenje pravilnog i zakonitog rješenja odnosno odluke sukladno članku 8. Zakona o općem upravnom postupku (»Narodne novine« 47/09., dalje u tekstu: ZUP). U predmetnom slučaju, uzimajući u obzir prigovor krajnjeg korisnika Ljiljane Pleteš i propisane obveze operatora u smislu osiguravanja visoke razine zaštite korisnika prilikom korištenja javnih komunikacijskih usluga, tuženik je morao utvrditi je li tužitelj postupio sukladno članku 20. stavku 1. točki 1. rečenoga Pravilnika. Naime, valjalo je utvrditi je li tužitelj upozorio krajnjeg korisnika o neuobičajenom i iznenadnom povećanju troška korištenja usluge. Napominje da je točkom 2. istoga članka Pravilnika propisano da operator javnih komunikacijskih usluga po upozorenju pretplatnika može obustaviti pružanje određene usluge, što predstavlja dodatni oblik zaštite korisnika, a nije obveza operatora, već samo mogućnost ukoliko obaviješteni korisnik ne poduzme mjere nakon primljene obavijesti. Posebno napominje kako dostavljeni »printscreen« koji je dostavio tužitelj ne predstavlja dokaz da je u konkretnom slučaju postupljeno kako to nalaže odredba podzakonskog akta. Poglavito ističe kako tužitelj nije bio u mogućnosti tijekom upravnog postupka dostaviti traženi e-mail navodeći kako se takovi mail-ovi šalju direktno iz baze i da nemaju inbox s arhivom poslanih mailova. Stoga, tuženik smatra upitnom činjenicu da se sada uz tužbu dostavlja preslika sadržaja e-maila za kojega je tužitelj tvrdio da ga nema. Smatra da iz svega proizlazi kako tužitelj nije obavijestio korisnicu i stoga je zakonito donesena citirana Odluka. Predlaže stoga Sudu da tužbu sukladno članku 57. Zakona o upravnim sporovima odbije kao neosnovanu.
Zainteresirana osoba u ovom upravnom sporu u svome odgovoru na tužbu navodi kako je općenito nezadovoljna postupanjem tužitelja. Iz sadržaja odgovora na tužbu proizlazi kako predlaže Sudu da tužiteljevu tužbu odbije.
Na raspravu se odazvao i prisustvovao opunomoćenik tuženika. Sukladno članku 37. stavak 3. Zakona o upravnim sporovima (»Narodne novine« 20/10., 143/12. i 152/14., dalje u tekstu ZUS) rasprava je održana u odsutnosti uredno pozvanog tužitelja i zainteresirane osobe.
Tuženik na raspravi u cijelosti ostaje kod razloga navedenih u osporavanoj Odluci kao i u odgovoru na tužbu.
Predložio je stoga Sudu da se tužbeni zahtjev odbije.
Tužbeni zahtjev nije osnovan.
U dokaznom postupku Sud je izvršio uvid u predmetni spis te je analizom relevantnih podataka kao i dokaza dostavljenih uz tužbu konstatirao da je osporavana Odluka pravilno utemeljena na članku 12. stavku 1. točki 11. i članku 17. stavku 3., a u svezi s člankom 51. ZEK-a. Ovaj Sud je zaključio kako iz dostupnih podataka predmetnoga spisa ne proizlazi da je tužitelj dokazao da je u konkretnom slučaju postupio u skladu s člankom 20. stavkom 1. Pravilnika odnosno da je zainteresirana osoba bila upozorena o neuobičajenom i iznenadnom povećanju troška korištenja predmetne usluge.
Imajući na umu navedeno, Sud je mišljenja da su činjenice na temelju kojih je tuženik donio osporeni akt u potpunosti pravilno utvrđene te da osporenim aktom nisu povrijeđene odredbe ZEK-a niti citiranoga Pravilnika.
Slijedom iznijetog, utvrdivši da je osporeni upravni akt zakonit, Sud je na temelju članka 57.