4 14.01.2015 Pravilnik o sadržaju i načinu vođenja registra udruga Republike Hrvatske i registra stranih udruga u Republici Hrvatskoj
MINISTARSTVO UPRAVE
76
Na temelju članka 22. stavka 5. Zakona o udrugama (»Narodne novine«, br. 74/14), ministar uprave donosi
PRAVILNIK
O SADRŽAJU I NAČINU VOĐENJA REGISTRA UDRUGA REPUBLIKE HRVATSKE I REGISTRA STRANIH UDRUGA U REPUBLICI HRVATSKOJ
I. OPĆE ODREDBE
Članak 1.
Ovim Pravilnikom propisuje se oblik i sadržaj registra udruga i registra stranih udruga, zahtjeva za upis u registar udruga i registar stranih udruga, zahtjeva za upis promjena u registar udruga i registar stranih udruga, sadržaj izvatka iz registra udruga i registra stranih udruga, razvrstavanje udruga, način podnošenja zahtjeva za upis u registar udruga i registar stranih udruga, te način upisa i vođenja registra udruga i registra stranih udruga, zbirki isprava, prestanak postojanja udruga sa svojstvom pravne osobe i prestanak djelovanja stranih udruga u Republici Hrvatskoj.
II. REGISTAR UDRUGA REPUBLIKE HRVATSKE
Članak 2.
(1) Udruge se upisuju u Registar udruga Republike Hrvatske (u daljnjem tekstu: registar udruga).
(2) Registar udruga vodi se u elektroničkom obliku jedinstveno za sve udruge u Republici Hrvatskoj.
(3) Registar udruga vode uredi državne uprave u županijama, odnosno gradski ured Grada Zagreba nadležan za poslove opće uprave (u daljnjem tekstu: nadležni ured).
(4) Udruge se upisuju prema sjedištu udruge pri nadležnom uredu iz stavka 3. ovog članka.
Razvrstavanje udruga
Članak 3.
(1) Udruge se u registru udruga razvrstavaju prema: obliku udruživanja, ciljanim skupinama i prema djelatnostima kojima se ostvaruju ciljevi propisani statutom udruge.
(2) Sukladno obliku udruživanja udruge se u registru udruga razvrstavaju u tri skupine: udruga, ustrojstveni oblik udruge s pravnom osobnošću (podružnice, ogranci, klubovi i slično) i savez udruga.
(3) Udruge se samostalno opredjeljuju i razvrstavaju u registru udruga prema ciljanim skupinama iz Popisa ciljanih skupina koji je sastavni dio ovog Pravilnika (Prilog 1). Udruge mogu imati jednu ili više ciljanih skupina s obzirom na članstvo i/ili korisnike prema kojima je udruga usmjerena.
(4) Udruge se samostalno razvrstavaju u registru udruga u jednom ili više područja djelovanja i djelatnostima kojima se ostvaruju ciljevi propisanim statutom prema Klasifikaciji djelatnosti udruga (u daljnjem tekstu: Klasifikacija), koja je sastavni dio ovog Pravilnika (Prilog 2).
(5) Sportske udruge se u registru udruga razvrstavaju s obzirom na vrstu sporta prema nomenklaturi sportova i prema Klasifikaciji s obzirom na djelatnosti kojima se ostvaruju ciljevi.
(6) Razvrstavanje udruga prema stavku 1. ovog članka služi samo za statistička pretraživanja udruga u registru udruga te ne utječe na prava ili obveze udruga u pravnom prometu.
Sadržaj registra udruga
Članak 4.
(1) U registar udruga, za svaku udrugu, upisuju se sljedeći podaci:
1. registarski broj
2. OIB udruge
3. oblik udruživanja
4. datum upisa (datum izvršnosti rješenja o upisu)
5. datum održavanja osnivačke skupštine
6. datum donošenja odluke o pokretanju postupka za upis u registar udruga
7. statut i datum donošenja statuta
8. naziv
9. skraćeni naziv, ako je utvrđen statutom udruge
10. sjedište (mjesto, ulica i broj)
11. ciljana skupina
12. područje djelovanja sukladno ciljevima
13. ciljevi udruge
14. djelatnosti udruge kojima se ostvaruju ciljevi
15. gospodarske djelatnosti, ako su propisane statutom
16. osobna imena i svojstvo osoba ovlaštenih za zastupanje (OIB) i trajanje mandata
17. osobno ime ili naziv likvidatora udruge (OIB), prebivalište ili adresa sjedišta
18. datum izborne skupštine
19. datum i rok održavanja redovne skupštine
(2) Naziv, skraćeni naziv na stranom jeziku udruge i teritorij na kojem udruga djeluje upisuju se u registar udruga, ako su utvrđeni statutom udruge.
(3) U registar udruga, za svaku udrugu, upisuju se i podaci koji se odnose na promjene:
1. statuta
2. naziva (naziva na stranom jeziku)
3.