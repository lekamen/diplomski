59 29.05.2015 Odluka Ustavnog suda Republike Hrvatske broj: U-III-5471/2011 od 16. travnja 2015.
USTAVNI SUD REPUBLIKE HRVATSKE
1160
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Antun Palarić i Duška Šarin, članovi Vijeća, u postupku koji je ustavnom tužbom pokrenuo Ljubo Čančar iz Vardarca (Bilje), na sjednici održanoj 16. travnja 2015. jednoglasno je donio
ODLUKU
I. Ustavna tužba se usvaja.
II. Ukida se presuda Upravnog suda Republike Hrvatske broj: Us-12011/2008-4 od 13. srpnja 2011. i predmet se vraća Visokom upravnom sudu Republike Hrvatske na ponovni postupak.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnio je Ljubo Čančar s prebivalištem u Vardarcu (u daljnjem tekstu: podnositelj). Ustavna tužba je pravodobna i dopuštena.
Podnositelj u ustavnoj tužbi navodi da mu je osporenom sudskom odlukom povrijeđeno ustavno pravo na žalbu zajamčeno člankom 18. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Ustavna tužba podnesena je protiv presude Upravnog suda Republike Hrvatske (u daljnjem tekstu: Upravni sud) broj: Us-12011/2008-4 od 13. srpnja 2011., kojom je uvažena podnositeljeva tužba podnesena protiv rješenja Ministarstva regionalnog razvoja, šumarstva i vodnog gospodarstva Republike Hrvatske klasa: UP/II-019-06/08-24/97, ur.broj: 538-06-02-08-2 od 6. listopada 2008. (u daljnjem tekstu: drugostupanjsko rješenje), poništeno navedeno drugostupanjsko rješenje te odbačena žalba podnositelja podnesena protiv rješenja Regionalnog ureda Osijek klasa: UP/I-019-06/08-08/53, ur.broj: 538-06-06-08-1 od 22. kolovoza 2008. (u daljnjem tekstu: prvostupanjsko rješenje) kao nedopuštena, uslijed stajališta Upravnog suda da je u konkretnom slučaju riječ o pitanju koje prema svojoj prirodi nema karakter upravne stvari.
Drugostupanjskim rješenjem odbijena je žalba podnositelja podnesena protiv prvostupanjskog rješenja, kojim je odbijen zahtjev podnositelja za stambeno zbrinjavanje njega i članova njegove obitelji izvan područja posebne državne skrbi uz obrazloženje da isti ne ispunjava uvjete sukladno točkama 1. i 2. Zaključka Vlade Republike Hrvatske o načinu stambenog zbrinjavanja povratnika koji nisu vlasnici kuće ili stana, a živjeli su u stanovima u društvenom vlasništvu (bivši nositelji stanarskog prava) na područjima Republike Hrvatske, koja su izvan područja posebne državne skrbi (»Narodne novine« broj 100/03., 179/04. i 79/05., u daljnjem tekstu: Zaključak Vlade) te točki 1. Odluke Vlade Republike Hrvatske o provedbi stambenog zbrinjavanja povratnika – bivših nositelja stanarskog prava na stanovima izvan područja posebne državne skrbi (»Narodne novine« broj 63/08., u daljnjem tekstu: Odluka Vlade).
Stoga predlaže da Ustavni sud njegovu tužbu usvoji, ukine osporenu presudu Upravnog suda te predmet vrati istom sudu na ponovno odlučivanje.
2. Za potrebe ustavnosudskog postupka, na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon), pribavljen je spis Ministarstva regionalnog razvoja, šumarstva i vodnog gospodarstva Republike Hrvatske, Uprava za područja od posebne državne skrbi, Regionalni ured Osijek klasa: UP/I-019-06/08-08/53, ur.broj: 538-06-06-08-1.
II. ČINJENICE I OKOLNOSTI PREDMETA
3. Uvidom u spis Ministarstva regionalnog razvoja, šumarstva i vodnog gospodarstva Republike Hrvatske, Uprave za područja od posebne državne skrbi, Regionalnog ureda Osijek, navode ustavne tužbe i osporenu presudu utvrđeno je sljedeće:
3.1. U postupku koji je prethodio ustavnosudskom, prvostupanjskim rješenjem odbijen je zahtjev podnositelja od 24. prosinca 2004. za stambeno zbrinjavanje izvan područja posebne državne skrbi. U navedenom zahtjevu