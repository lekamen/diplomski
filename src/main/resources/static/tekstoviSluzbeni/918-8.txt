 23. kolovoza 2007. sklopljen IV Ugovor o izmjenama i dopunama Ugovora o koncesiji za građenje i gospodarenje autocestom Rijeka – Zagreb, kojim se koncesija proširila na autocestu Rijeka-Rupa, Riječku obilaznicu i Krčki most te se produžio rok trajanja koncesije na 32 godine i 11 mjeseci počevši od dana utvrđenog ugovorom o koncesiji (to jest do veljače 2031.).
Glavni prihod ARZ-a su cestarine, čiju visinu utvrđuje ARZ, uz suglasnost Ministarstva pomorstva, prometa i infrastrukture. Osim cestarine, ARZ ima prihode od korištenja pratećih i uslužnih objekata na trasi autoceste te ostale prihode iz redovnog poslovanja. Pri tome, Krčki most i Matulji-Rupa pravci su za čije se korištenje naplaćuje cestarina, dok Riječka obilaznica ne podliježe naplati cestarine i ne donosi prihod ARZ-u.
U dokumentu je također navedeno da prihodi ostvareni na dionicama koje su proširenjem koncesije pripale ARZ-u nisu dostatni za servisiranje obveza po kreditima koji su korišteni za plaćanje koncesijske naknade i izgradnju Riječke obilaznice, te za pokriće troškova održavanja tih dionica (DEXIA 1, DEXIA & BIIS i JP Morgan).
c) Hrvatske autoceste održavanje i naplata cestarine d.o.o.
19. Krajem 2012. godine osnovane su Hrvatske autoceste održavanje i naplata cestarine d.o.o., društvo za projektiranje, građenje, održavanje, naplatu cestarine, stručni nadzor, organiziranje financiranja građenja i održavanja autocesta i objekta s naplatom (u daljnjem tekstu: HAC-ONC). Osnivači i članovi HAC-ONC-a su HAC i ARZ.
Predmet poslovanja HAC-ONC-a (http://hac-onc.hr/hr/poslovanje-drustva/predmet-poslovanja-drustva; pristup: 18. ožujka 2015.) su:
– pružanje usluga redovnog održavanja autocesta (ophodnja autoceste – nadziranje i pregled autoceste; zimsko održavanje autoceste; održavanje kolnika, objekata, odvodnje prometnih znakova i opreme signalizacije),
– poslovi naplate cestarine, i
– ostale usluge (uklanjanje oštećenih i napuštenih vozila i drugih stvari s autoceste; poduzimanje mjera za zaštitu autocesta; poduzimanje radnji za sigurno odvijanje prometa; obavješćivanje javnosti o stanju i prohodnosti autoceste, izvanrednim događajima i meteorološkim uvjetima značajnim za sigurno odvijanje prometa; osiguranje intervencija u slučajevima prometnih nesreća; poduzimanje mjera zaštite okoliša u odnosu na autocestu).
HAC-ONC sve djelatnosti iz predmeta svoga poslovanja provodi »u zaštiti financijskih interesa Hrvatskih autocesta d.o.o., Autoceste Rijeka – Zagreb d.d. i Hrvatskih autocesta održavanje i naplate cestarine d.o.o. ne ugrožavajući pritom poslovanje drugih gospodarskih subjekata« (http://hac-onc.hr/hr/o-nama/opci-i-posebni-ciljevi; pristup: 18. ožujka 2015.).
4) Ciljevi koji su se nastojali postići dodjelom koncesije za javne usluge upravljanja izgrađenim autocestama i njihovog održavanja
20. Vlada je u svom očitovanju dostavljenom Ustavnom sudu objasnila temeljne razloge zbog kojih je pokrenula cjelokupni pravni posao dodjele koncesije za javne usluge upravljanja izgrađenim autocestama i njihovog održavanja:
»... kreditne obveze društava Hrvatske autoceste d.o.o. i Autocesta Rijeka – Zagreb d.d. na godišnjoj razini višestruko premašuju raspoloživa sredstva koja ta društva generiraju iz naplate cestarine za otplatu tih kredita. Stoga u privitku ovog očitovanja dostavljamo i pregled kreditnih obveza za navedena društva. Pritom Vlada Republike Hrvatske napominje da trenutno godišnji prihod od cestarine za oba društva iznosi otprilike 1,9 milijardi kuna godišnje, a troškovi upravljanja i održavanja iznose otprilike 800 milijuna kuna. Proizlazi da preostala sredstva za otplatu kreditnih obveza iznose otprilike 1,1 milijardu kuna godišnje, dok su kreditne obveze višestruko veće, što se vidi iz priloženih tablica. Jasno je da bez podrške državnog proračuna, najčešće kroz državna jamstva, neće biti moguće podmirivati navedene kreditne obveze. To podrazumijeva državna jamstva za nova zaduženja, kako bi se refinancirale dospjele obveze, čime se dodatno povećava