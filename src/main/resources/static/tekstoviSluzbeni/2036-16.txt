 određenima ZIJIZ-om, moraju »stalno pratiti«, odnosno da postoji potreba usklađivanja područja i granica općih izbornih jedinica, određenih ZIJIZ-om »s promjenama u broju birača te s drugim vremenski uvjetovanim demografskim, populacijskim i sličnim promjenama koje protekom vremena uzrokuju narušavanje načela jednake težine biračkoga glasa«.
S obzirom da »u domaćem pravnom poretku ne postoje propisana pravila o posebnom postupku i tijelima nadležnim za neprekidno i trajno praćenje te izradu izvješća nadležnim tijelima o potrebi periodičnog usklađivanja područja i granica općih izbornih jedinica, prethodno određenih u ZIJIZ-u«, Ustavni sud je u Izvješću broj: U-X-6472/2010 utvrdio nužnost neodložnih izmjena odnosno dopuna ZIJIZ-a, uključujući nužnost izmjene samog njegovog naziva. Ujedno je utvrdio i okvirni predmet tih neodložnih izmjena i dopuna ZIJIZ-a, navodeći da je zakonodavac dužan:
– odrediti nadležna tijela i propisati pravila tzv. postupka delimitacije, to jest postupka za određivanje i usklađivanje područja i granica izbornih jedinica (pravila o rokovima i nadležnostima za praćenje i predlaganje delimitacije, pravila o nadzornim tijelima i njihovim nadzornim ovlastima u postupku planiranja područja izbornih jedinica, to jest u postupku tzv. »crtanja granica« izbornih jedinica, pravila o sudjelovanju javnosti u delimitacijskom postupku te pravila o nadležnostima i postupku nadzora nad neposrednom primjenom »karte izbornih jedinica«, prihvaćene u ZIJIZ-u, na terenu);
– u većoj mjeri uvažiti granice administrativno-teritorijalnih jedinica na što obvezuje članak 39. stavak 2. ZIZHS-a, što uključuje i obvezu da se granice i područja izbornih jedinica po potrebi usklađuju sa sukcesivnim izmjenama i dopunama Zakona o područjima županija, gradova i općina u Republici Hrvatskoj.
Ustavni sud primjećuje da zakonodavac do danas nije izvršio obveze utvrđene u Izvješću broj: U-X-6472/2010.
44. Na kraju je potrebno podsjetiti da zakonodavcu uvijek ostaje otvorena pravna mogućnost da odabere i drugi mogući pristup, to jest da se umjesto mijenjanja područja i granica izbornih jedinica opredijeli za usklađivanje broja mandata s brojem birača u pojedinoj (fiksnoj) izbornoj jedinici, na koju je mogućnost također upućeno u Izvješću broj: U-X-6472/2010. Takvo opredjeljenje zakonodavca pretpostavljalo bi izmjene i dopune ZIZHS-a.
45. Objava ovog rješenja temelji se na članku 29. Ustavnog zakona (točka II. izreke).
Broj: U-I-4780/2014
Zagreb, 24. rujna 2015.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
