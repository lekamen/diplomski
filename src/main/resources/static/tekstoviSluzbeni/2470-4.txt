 rokove ili cijene, uz uvjet da ih je prethodno javno objavio. Nadalje, opširno obrazlaže razloge zbog kojih smatra da u konkretnom slučaju nisu povrijeđene odredbe Zakona o financijskom poslovanju i predstečajnoj nagodbi jer smatra da je svrha tog Zakona osigurati pravo vjerovnika na naplatu zateznih kamata te propisivanje posebne naknade za troškove prouzročene zakašnjenjem dužnika te osiguranje prava vjerovnika na naknadu razumnih troškova prouzročenih zakašnjenjem dužnika. Također obrazlaže da se mogu odrediti i rokovi plaćanja koji su dulji od 60 dana ako je dužnik izdao vjerovniku sredstvo osiguranja plaćanja koje ima učinak ovršne isprave, a pobijanom Odlukom tuženik je odredio da će jedan od instrumenata osiguranja plaćanja koje tužitelj mora navesti u svojoj standardnoj ponudi međupovezivanja biti i javnobilježnički solemnizirana bjanko zadužnica tj. sredstvo osiguranja plaćanja koje ima učinak ovršne isprave. Ističe da je tuženik prije donošenja pobijane Odluke u skladu s odredbom članka 22. ZEK-a proveo postupak javne rasprave u kojem su sve stranke i zainteresirane osobe imale mogućnost iznijeti činjenice i okolnosti koje su smatrale bitnima za rješavanje predmetne upravne stvari. Slijedom toga tuženik je u rješavanju i donošenju pobijane Odluke postupao u skladu s načelom samostalnosti i slobodne ocjene dokaza te je bio slobodan odlučiti koje će činjenice i okolnosti uzeti za dokazane, a uz to je u obrazloženju pobijane Odluke naveo razloge zbog kojih nije usvojio zahtjeve tužitelja. Smatra da je tuženik u određivanju regulatornih obveza postupao u skladu s mjerodavnom pravnom stečevinom Europske unije i odredbama ZEK-a. Predlaže Sudu da donese presudu kojom se odbija tužbeni zahtjev tužitelja s obzirom da su tužbeni navodi neosnovani, a pobijana odluka zakonita.
Zainteresirana osoba OT-Optima Telekom d.d. iz Zagreba, u odgovoru na tužbu u bitnom navodi da je tuženik pobijanom Odlukom odredio tužitelja operatorom sa značajnom tržišnom snagom na tržištu završavanja (terminacije) poziva u vlastitu mrežu koja se pruža na fiksnoj lokaciji, te mu je zbog postojećih i mogućih prepreka razvoju tržišnog natjecanja koje se u odsustvu regulacije mogu pojaviti na predmetnom tržištu i drugim mjerodavnim tržištima na koja operator sa značajnom tržišnom snagom može prenijeti svoju značajnu tržišnu snagu, sukladno članku 56. Zakona odredio odgovarajuće regulatorne obveze, a između ostalog i regulatornu obvezu transparentnosti uz objavu standardne ponude međupovezivanja te regulatornu obvezu nediskriminacije. Regulatorna obveza transparentnosti usko je povezana s regulatornom obvezom nediskriminacije, a svrha određivanja upravo tih obveza je spriječiti operatora sa značajnom tržišnog snagom da na bilo koji način diskriminira postojeće ili nove igrače na tržištu. U odsustvu obveze nediskriminacije operatori sa značajnom tržišnom snagom mogli bi odrediti uvjete završavanja (terminacije) poziva u vlastitu mrežu na način koji bi doveo njih ili njihova povezana društva u bolji položaj u odnosu na druge operatore, čime bi se ugrozila konkurentnost na tržištu i opstanak drugih operatora. Standardna ponuda mora biti podrobno raščlanjena u skladu s potrebama tržišta te mora sadržavati pripadajuće rokove, uvjete i cijene usluga. Stoga je tuženik prilikom donošenja pobijane Odluke postupao u cijelosti unutar djelokruga i nadležnosti koje su mu kao javnopravnom tijelu dane zakonom. Nadalje, opširno navodi razloge zbog kojih smatra da tuženik nije postupio protivno odredbi članka 171. Zakona o obveznim odnosima i članku 11. stavku 1. i 2. Zakona o financijskom poslovanju i predstečajnoj nagodbi te smatra da su prigovori tužitelja u tom pravcu neosnovani. Posebno napominje da su na tržištu elektroničkih komunikacija ispunjeni uvjeti i za ugovaranjem i dužeg roka ispunjenja novčane obveze od 60 dana, pa određivanje roka od 30 dana po dospijeću nakon kojega tužitelj smije pokrenuti postupak prisilne naplate i privremeno obustaviti pružanje