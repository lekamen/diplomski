 na zahtijev izbornog odbora.
(5) Poslodavac snosi sve troškove izbora za radničko vijeće.
Popis birača
Članak 12.
(1) Izborni odbor je dužan u roku od tri radna dana od dana dostavljanja popisa radnika iz članka 11. stavaka 1., 2. i 3. ovoga Pravilnika, utvrditi i na oglasnom mjestu u sjedištu poslodavca objaviti popis birača, a ako se glasuje na dva ili više biračkih mjesta, u istom je roku dužan na oglasnom mjestu toga biračkog mjesta objaviti izvod popisa birača toga biračkog mjesta.
(2) Popis birača sadrži podatke iz članka 11. stavka 2. ovoga Pravilnika, uputu da svaki radnik ima pravo u roku od tri radna dana od dana objavljivanja popisa podnijeti izbornom odboru pisani prigovor na popis birača te potpis predsjednika izbornog odbora i datum objavljivanja popisa.
(3) O prigovoru na popis birača, izborni odbor je dužan odlučiti u roku od tri radna dana od dana dostavljanja prigovora.
(4) Odluka o prigovoru na popis birača je konačna i dostavlja se podnositelju prigovora. Ako je prigovor usvojen, popis birača se ispravlja, a na odgovarajućem oglasnom mjestu objavljuje se odluka o usvajanju prigovora. Odluke o odbijanju i odbacivanju prigovora se ne objavljuju.
(5) Poslodavac je dužan u roku od dva radna dana od nastale promjene, pisano obavijestiti izborni odbor o promjenama nastalim nakon dostavljanja popisa radnika, a izborni odbor je dužan po službenoj dužnosti brisati iz popisa birača radnika kojem je u razdoblju od konačnosti popisa birača do dana glasovanja za izbor radničkog vijeća prestao radni odnos i uvrstiti u taj popis radnika koji je u tom razdoblju zasnovao radni odnos.
(6) Ispravljeni popis birača temeljem usvojenog prigovora na popis ili naknadne promjene, ne mora se objaviti na oglasnim mjestima poslodavca.
Glasački listić
Članak 13.
(1) Izborni odbor odlučuje o broju glasačkih listića koji će biti pripremljeni za glasovanje za izbor radničkog vijeća, a koji broj ne smije biti manji od broja radnika upisanih u popis birača, niti veći za više od pet posto toga broja.
(2) Glasački listići se označavaju serijskim brojem i ovjeravaju pečatom poslodavca i potpisom, parafom ili faksimilom potpisa predsjednika izbornog odbora.
(3) Glasačke listiće pečatom ovjerava predstavnik poslodavca u prisustvu predsjednika izbornog odbora.
(4) Pri dnu glasačkog listića mora se staviti sljedeća napomena: »Glasuje se isključivo zaokruživanjem jednog od rednih brojeva.«.
(5) Nevažeći glasački listić je onaj glasački listić:
1) na kojem nije zaokružen niti jedan od rednih brojeva,
2) na kojem je zaokruženo više od jednog broja,
3) koji nije dostavljen na način propisan odredbom članka 7. stavka 5. ovoga Pravinika.
Postupanje prije uručenja glasačkog listića
Članak 14.
(1) Izborni odbor, odnosno birački odbor ovlašten je od radnika zatražiti na uvid internu identifikacijsku ispravu, osobnu iskaznicu ili putovnicu radi utvrđivanja njegovog identiteta u trenutku kada je pristupio glasovanju, ako niti jedan od članova toga odbora ne može potvrditi identitet radnika.
(2) Nakon utvrđivanja identiteta radnika, a prije uručenja glasačkog listića, jedan od članova izbornog odbora, odnosno biračkog odbora dužan je na popisu birača zaokružiti redni broj ispred imena i prezimena radnika koji je pristupio glasovanju.
Način glasovanja
Članak 15.
(1) Glasovanje za izbor radničkog vijeća je neposredno i tajno, a glasuje se na mjestu odnosno mjestima održavanja izbora.
(2) Iznimno od stavka 1. ovoga članka, ako je kod poslodavca omogućeno elektroničko glasovanje koje osigurava neposrednost i tajnost glasovanja, izborni odbor može odlučiti da se izbori provedu elektroničkim putem umjesto na mjestu održavanja izbora, te odrediti način takvog glasovanja.
(3) Glasovanje se obavlja zaokruživanjem jednoga rednog broja na glasačkom listiću ispred liste kandidata, odnosno ispred imena i prezimena nositelja liste kandidata podnijete od skupine radnika, odnosno ispred imena i prezimena kandidata.
(4) Glasuje se isključivo zaokruživanjem jednog od rednih