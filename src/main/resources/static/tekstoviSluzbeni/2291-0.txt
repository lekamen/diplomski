121 04.11.2015 Pravilnik o ustrojavanju, sadržaju i načinu vođenja središnje elektroničke baze razvojnih projekata i razvojnih pokazatelja
MINISTARSTVO REGIONALNOGA RAZVOJA I FONDOVA EUROPSKE UNIJE
2292
Na temelju članka 16. stavka 3. Zakona o regionalnom razvoju Republike Hrvatske (»Narodne novine«, broj 147/14), potpredsjednik Vlade Republike Hrvatske i ministar regionalnoga razvoja i fondova Europske unije donosi
PRAVILNIK
O USTROJAVANJU, SADRŽAJU I NAČINU VOĐENJA SREDIŠNJE ELEKTRONIČKE BAZE RAZVOJNIH PROJEKATA I RAZVOJNIH POKAZATELJA
I. OPĆE ODREDBE
Članak 1.
Ovim se Pravilnikom uređuje ustrojavanje te sadržaj i vođenje središnje elektroničke baze razvojnih projekata i razvojnih pokazatelja (u nastavku teksta: Baza), utvrđuju se obveznici upisa projekata i pokazatelja u Bazu, vlasništvo nad Bazom, način unosa podataka u Bazu te vrste podataka koji se unose u Bazu.
Članak 2.
Pojedini pojmovi u smislu ovog Pravilnika imaju sljedeće značenje:
1) baza je zbirka podataka o razvojnim projektima i razvojnim pokazateljima uređena prema određenom sustavu i metodi u skladu s odredbama Zakona o regionalnom razvoju Republike Hrvatske (u nastavku teksta: Zakon) i ovoga Pravilnika.
2) javnopravno tijelo – tijelo državne uprave, drugo državno tijelo, tijelo jedinice lokalne i područne (regionalne) samouprave i pravna osoba koja ima javne ovlasti.
3) korisnik projekta je pravna osoba koja je odgovorna osigurati nesmetanu i pravovaljanu provedbu razvojnog projekta.
4) nositelj projekta je javnopravno tijelo formalno odgovorno za pripremu, ugovaranje i provedbu projekta.
5) odgovorno tijelo je nacionalno tijelo sa sektorskom nadležnošću zaduženo za kontrolu pripreme, provedbe i trošenja financijskih sredstava u okviru razvojnog projekta koji se (su)financiraju iz nacionalnih javnih izvora i/ili Fondova Europske unije i/ili drugih izvora financiranja.
6) ovlašteni unositelji podataka (u nastavku teksta: OUP) u Bazu su regionalni koordinatori upisani u Upisnik regionalnih koordinatora i lokalnih razvojnih agencija, ministarstvo nadležno za regionalni razvoj (u nastavku teksta: Ministarstvo) i njegovo provedbeno tijelo te druga ministarstva i njihova provedbena tijela (u nastavku teksta: Središnja tijela i njihove agencije).
7) projekt-kandidat za (su)financiranje je projekt za kojeg Ministarstvo i/ili provedbeno tijelo Ministarstva, druga Središnja tijela i njihove agencije utvrde da je izgledni kandidat za (su)financiranje iz nacionalnih javnih izvora i/ili fondova Europske unije i/ili drugih izvora financiranja.
8) razvojni ciljevi su rješenja za identificirane ključne razvojne probleme, čije ostvarenje je realno, mjerljivo i vremenski moguće.
9) razvojni pokazatelji su kvantitativni i kvalitativni podaci koji omogućuju praćenje, izvještavanje i vrednovanje uspješnosti u postizanju utvrđenih razvojnih ciljeva.
10) razvojni projekti su projekti izgradnje i/ili obnove komunalne, gospodarske, energetske, društvene i druge potporne infrastrukture za razvoj, izgradnju i/ili jačanje obrazovnih, kulturnih, znanstvenih i drugih institucija, jačanje i izgradnju društvenog kapitala te gospodarski i drugi projekti kojima se pridonosi regionalnom razvoju i jačanju regionalne konkurentnosti.
II. SVRHA BAZE
Članak 3.
(1) Baza se ustrojava radi učinkovitijeg planiranja, provedbe i praćenja provedbe politike regionalnog razvoja.
(2) U Bazu se unose podaci o razvojnim projektima korisnika i/ili nositelja javnopravnih tijela te njihovi razvojni pokazatelji.
(3) U Bazu se unose podaci o razvojnim projektima od projektne ideje do završetka projekta.
Članak 4.
(1) Ministarstvo osniva Bazu, nadležno je za vođenje Baze te raspolaže svim pravima koja iz toga proizlaze.
(2) Ministarstvo je vlasnik podataka u Bazi te ima uvid u cjelokupnu Bazu, utvrđuje pojedine razine ovlaštenja (ograničenja) drugim korisnicima te je nadležno za dodjelu i oduzimanje ovlasti pojedinim korisnicima.
III. OVLAŠTENI UNOSITELJI PODATAKA
Članak 5.
Unos podataka u Bazu obavljaju OUP,