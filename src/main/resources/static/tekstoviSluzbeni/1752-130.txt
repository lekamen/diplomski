 obrana nije mogla ispitati oštećenicu na čijem se iskazu temeljila osuda. Utvrđena je povreda članka 6. stavaka 1. i 3. točke (d) Konvencije.
4) Ocjena Ustavnog suda
446. Ustavni sud podsjeća da je u točkama od 375. do 425. obrazloženja ove odluke razmatrao pitanja vezana uz dokazivanje da su ugovori, sklopljeni između Vlade i MOL-a 30. siječnja 2009. (Prva izmjena dioničarskog ugovora INA-MOL i Glavni ugovor o plinskom poslovanju), bili protivni interesima Republike Hrvatske, i to u svjetlu činjenice da je dokazivanje provedeno u kaznenom postupku u kojem se odlučivalo o individualnoj kaznenoj odgovornosti predsjednika Vlade za primanje mita.
Način na koji je u kaznenom postupku proveden dokazni postupak postojanja dogovora (korupcijskog sporazuma), a time i počinjenja samog kaznenog djela primanja mita, koji je bio utemeljen na prethodnom dokazivanju protivnosti interesima Republike Hrvatske ugovora sklopljenih između Vlade i MOL-a od 30. siječnja 2009., doveo je do toga da je cijeli postupak dokazivanja kaznenog djela primanja mita, promatrajući ga u cjelini, bio kompromitiran do stupnja koji je Ustavni sud morao kvalificirati kao povredu podnositeljevog prava na pravično suđenje (v. osobito točku 424.).
447. S obzirom na takvo stanje stvari, Ustavni sud ne vidi nijedan razlog zbog kojega bi u ovom ustavnosudskom postupku bilo potrebno ispitivati prigovore podnositelja koji se tiču načina izvođenja pojedinih dokaza te ostalih pitanja vezanih uz dokaze i dokazivanje kaznenog djela primanja mita pred Županijskim sudom u Zagrebu u slučaju INA-MOL.
Naime, očito je da će dokazni postupak, koji će se ponoviti pred tim sudom, morati biti postavljen na posve drugačijim osnovama jer se u njemu neće postavljati pitanje jesu li ugovori sklopljeni između Vlade i MOL-a 30. siječnja 2009. bili »protivni interesima Republike Hrvatske«. Štoviše, to se pitanje neće moći smatrati ni »spornim« (v. točku 378.) jer bi ugovori od 30. siječnja 2009. bili suprotni interesima Republike Hrvatske samim tim što bi bilo pravomoćno dokazano postojanje dogovora (korupcijskog sporazuma) između podnositelja kao predsjednika Vlade i navodnog davatelja mita. Time bi ujedno bilo dokazano da je podnositelj u svojstvu predsjednika Vlade počinio kazneno djelo primanja mita.
448. Na kraju, kao što je prethodno više puta rečeno, a s obzirom na prigovore podnositelja, tijekom cijelog dokaznog postupka kazneni sud dužan je poštovati zahtjeve koji proizlaze iz načela procesne ravnopravnosti stranaka (načela jednakosti oružja), kao i sve ostale zahtjeve vezane uz prihvaćanje i ispitivanje dokaza koje je u svojoj praksi izgradio ESLJP, osobito pazeći na probativnu snagu pojedinih dokaza, uključujući onaj za koji se u ponovljenom dokaznom postupku – sada postavljenom na novim osnovama – treba utvrditi ima li ili ne snagu odlučujućeg dokaza.
449. Sve prethodno navedene činjenice, osobito zahtjevi koji iz ove odluke i stajališta ESLJP-a proizlaze za kazneni raspravni sud u dokaznom postupku, govore u prilog tome da bi prvostupanjski sud trebao razmotriti potrebu da se kazneni postupak u slučajevima Hypo i INA-MOL ponovi pred izmijenjenim sastavom sudskog vijeća.
C. OBJEDINJENI PRIGOVORI O POVREDAMA PRAVA NA PRAVIČNO SUĐENJE – HYPO I INA-MOL
I. PRESUMPCIJA NEDUŽNOSTI
1) Ustav, Konvencija i ZKP
450. Članak 28. Ustava glasi:
»Članak 28.
Svatko je nedužan i nitko ga ne može smatrati krivim za kazneno djelo dok mu se pravomoćnom sudskom presudom ne utvrdi krivnja.«
Članak 6. stavak 2. Konvencije glasi:
»Članak 6.
Pravo na pošteno suđenje
(...)
2. Svatko optužen za kazneno djelo smatrat će se nevinim sve dok mu se ne dokaže krivnja u skladu sa zakonom.
(...)«
Članak 3. ZKP-a/97 je propisivao:
»Članak 3.
1) Svatko je nedužan i nitko ga ne može smatrati krivim za kazneno djelo dok mu se pravomoćnom sudskom presudom ne utvrdi krivnja.
(...).«
451. Iako je u Ustavu izdvojena u zaseban članak 28., Ustavni sud napominje da je presumpcija nedužnosti inherentni element pravičnog