 (nekretnini koja je predmet ovrhe i predaje u posjed), pa je tu kuću kupila treća fizička osoba, obveza iseljenja odnosi se samo na oca odnosno djeda kao ovršenika, a mi – kao treće osobe – imamo pravo u njoj živjeti jer je ona naš dom, pa je naše pravo na dom – kao trećih osoba – jače od prava kupca kuće (novog vlasnika) da uđe u njezin posjed.
22. Sukladno navedenom, na temelju članka 32. Ustavnog zakona riješeno je kao u izreci.
Ustavni sud nije nadležan za odlučivanje u dijelu u kojem se ustavnom tužbom osporava odbijanje prijedloga podnositelja za odgodu ovrhe (točka IV. izreke prvostupanjskog rješenja).
23. U ustavnosudskom postupku ocijenjeno je, u skladu s ustaljenom praksom Ustavnog suda, da osporeni akt u tom dijelu (sudsko rješenje vezano uz prijedlog za odgodu provedbe ovrhe) ne predstavlja pojedinačni akt u smislu članka 62. stavka 1. Ustavnog zakona protiv kojeg bi Ustavni sud bio nadležan pružiti ustavnosudsku zaštitu, pa stoga ne može biti predmet ocjenjivanja Ustavnog suda na temelju članka 62. stavka 1. Ustavnog zakona (v. točke 7. do 9. obrazloženja ovog rješenja).
24. Slijedom navedenog, u odnosu na taj dio ustavne tužbe (predmet broj: U-III-2551/2015) Ustavni sud je na temelju članka 72. Ustavnog zakona riješio kao u točki I. izreke ovog rješenja.
25. Ustavni sud nije razmatrao prijedlog podnositelja, u svojstvu trećih osoba u ovršnom postupku, za odgodu provedbe ovrhe njihovim iseljenjem iz nekretnine koja je predmet ovrhe (v. točku 14. obrazloženja ovog rješenja), budući da je odbacio njihovu ustavnu tužbu zbog prethodno obrazloženih razloga.
III.
26. S obzirom na stanje stvari u ovom predmetu, a polazeći od dosadašnjih iskustava u neuspješnim pokušajima provedbe te ovrhe i odjeka koji ovaj predmet ima u medijskom prostoru, Ustavni sud dužan je u okviru svojih općih nadzornih ovlasti utemeljenih na članku 2. stavku 1. Ustavnog zakona, u povodu predstojeće provedbe ovrhe o kojoj je riječ u ovom predmetu, posebno naglasiti bezuvjetnu obvezu svih da poštuju pravomoćne i ovršne sudske odluke, uključujući pravomoćna ovršna rješenja (u daljnjem tekstu: sudske odluke ili odluke suda), te apsolutnu neprihvatljivost da bilo koja osoba (ili skupina osoba) uzima »pravdu u svoje ruke« suprotstavljajući se tim odlukama, jer time narušava javni poredak zemlje i gazi vrijednosti demokratskog društva utemeljenog na vladavini prava. Dužan je naglasiti i da je odgovornost (pojedinca, institucije, zajednice) najvažniji jamac ostvarenja ustavne vladavine u Republici Hrvatskoj, a da sloboda u demokratskom društvu utemeljenom na vladavini prava u prvom redu znači spremnost pojedinca da unutar ustavnog okvira zaštićenih prava preuzme odgovornost za vlastitu sudbinu. Riječ je o temeljnim odrednicama na kojima počiva hrvatski ustavnopravni poredak.
U tom se poretku sporovi među građanima rješavaju pred sudovima, kao institucionaliziranim državnim tijelima koja su dužna postupati po Ustavu, međunarodnim ugovorima, zakonima i drugim važećim izvorima prava, i odlučivati – neovisno i nepristrano – na temelju njih. U demokratskom društvu utemeljenom na vladavini prava ne mora se biti zadovoljan odlukom suda. Ona ne mora biti dočekana s odobravanjem, pa ni onda kad tu odluku potvrdi odnosno donese, u povodu sredstava pravne zaštite, najviša sudska instancija nadležna za konkretan slučaj. To nezadovoljstvo je inherentno prirodi sudskog rješavanja sporova. Međutim, neslaganje s odlukom suda ne oslobađa stranke da je poštuju i da pristanu na njezino izvršenje. Neslaganje s takvom odlukom ne oslobađa ni one koji javno podupiru pojedince pogođene njome, a ni komentatore same odluke koji se s njom ne slažu, od obveze da je poštuju i da ne ometaju njezino izvršenje.
Svi koji potiču neizvršenje sudskih odluka, ili s njima u vezi potiču otpor, svoje ponašanje zasnivaju na neprihvatljivoj i pogubnoj premisi da se sudski pravorijeci moraju poštovati samo ako se s njima mi osobno slažemo. Svatko tko danas druge ohrabruje na neizvršenje sudskih