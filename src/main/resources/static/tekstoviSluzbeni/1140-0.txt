58 28.05.2015 Pravilnik o obavljanju poslova faktoringa faktoring društava iz drugih država članica i trećih država na području Republike Hrvatske
HRVATSKA AGENCIJA ZA NADZOR FINANCIJSKIH USLUGA
1141
Na temelju odredbi članka 60. stavka 3. i članka 63. stavka 2. Zakona o faktoringu (»Narodne novine«, br. 94/14), Hrvatska agencija za nadzor financijskih usluga na sjednici Upravnog vijeća održanoj 22. svibnja 2015. donosi
PRAVILNIK
O OBAVLJANJU POSLOVA FAKTORINGA FAKTORING DRUŠTAVA IZ DRUGIH DRŽAVA ČLANICA I TREĆIH DRŽAVA NA PODRUČJU REPUBLIKE HRVATSKE
I. UVODNE ODREDBE
Članak 1.
Ovim Pravilnikom pobliže se propisuje način primjene odredaba Zakona o faktoringu (»Narodne novine«, br. 94/14) na obavljanje poslova faktoringa:
1. faktoring društava iz drugih država članica na području Republike Hrvatske,
2. faktoring društava iz trećih država na području Republike Hrvatske.
Članak 2.
Pojmovi koji se koriste u ovom Pravilniku imaju sljedeće značenje:
1. Agencija – Hrvatska agencija za nadzor financijskih usluga,
2. Zakon – Zakon o faktoringu (»Narodne novine«, br. 94/14),
3. ZOKI – Zakon o kreditnim institucijama (»Narodne novine«, br. 159/13 i 19/15) ili zakon kojim se uređuju uvjeti za osnivanje, poslovanje i prestanak rada kreditnih institucija te pružanje bankovnih i/ili financijskih usluga,
4. Neposredno obavljanje poslova faktoringa – obavljanje poslova faktoringa društva iz druge države članice na području Republike Hrvatske, ako na području Republike Hrvatske sklapa pravne poslove kojima je predmet faktoring ili ako na području Republike Hrvatske fizičkoj ili pravnoj osobi koja ima prebivalište ili boravište, odnosno sjedište na području Republike Hrvatske, ponudi takav posao preko svojih zastupnika, posrednika ili nekim drugim putem,
5. Država članica – država koja je članica Europske unije ili država potpisnica Ugovora o Europskom gospodarskom prostoru,
6. Treća država – država koja nije članica Europske unije ni država potpisnica Ugovora o Europskom gospodarskom prostoru,
7. Faktoring društvo iz druge države članice – pravna osoba sa sjedištem u drugoj državi članici koja nije Republika Hrvatska, a koja je, u skladu s propisima te države članice, ovlaštena obavljati poslove faktoringa,
8. Faktoring društvo iz treće države, odnosno strano faktoring društvo – pravna osoba sa sjedištem izvan područja Republike Hrvatske i druge države članice koja je, u skladu s propisima te treće države, ovlaštena obavljati poslove faktoringa,
9. Podružnica – podružnica trgovačkog društva u smislu Zakona o trgovačkim društvima.
II. OBAVLJANJE POSLOVA FAKTORINGA FAKTORING DRUŠTAVA IZ DRUGIH DRŽAVA ČLANICA NA PODRUČJU REPUBLIKE HRVATSKE
Obavljanje poslova faktoringa faktoring društava iz drugih država članica koja ispunjavaju uvjete za obavljanje uzajamno priznate usluge
Članak 3.
Faktoring društvo iz druge države članice koje ispunjava uvjete za obavljanje poslova faktoringa kao uzajamno priznate usluge prema ZOKI-ju, može obavljati poslove faktoringa na području Republike Hrvatske na način i uz uvjete propisane odredbama ZOKI-ja.
Neposredno obavljanje poslova faktoringa faktoring društava iz drugih država članica koja ispunjavaju uvjete za obavljanje uzajamno priznate usluge
Članak 4.
(1) Faktoring društvo iz druge države članice iz članka 3. ovog Pravilnika koje ispunjava uvjete iz članka 84. ZOKI-ja i druge uvjete propisane ZOKI-jem, može neposredno, privremeno, na području Republike Hrvatske, obavljati poslove faktoringa, kao uzajamno priznatu uslugu koju je ovlašteno pružati u matičnoj državi članici.
(2) Faktoring društvo iz stavka 1. ovoga članka Pravilnika, može početi neposredno obavljati poslove faktoringa na području Republike Hrvatske uz uvjete i na način kako je propisano odredbama ZOKI-ja.
(3) Odredbe Zakona i propisa donesenih na temelju Zakona koje se odnose na ugovor o faktoringu (članci 13. i 14.), određena prava i obveze subjekata u poslu faktoringa (članci 15. – 17.), povjerljive podatke (članci 101. – 103.), prekršajne