 svjedocima.
Stoga se izgradnja informacijskog sustava za praćenje provedbe podrške žrtvama i svjedocima smatra bitnim preduvjetom ne samo za utvrđivanje učinka postojećeg sustava u odnosu na prava žrtava i svjedoka, nego i za, na tim utvrđenjima utemeljeno, usmjeravanje i predlaganje daljnjih djelovanja u ovom području kako bi se međunarodni standardi i smjernice, domaće zakonodavstvo i postupanje nadležnih tijela uskladili do mjere stvarne podrške i ostvarenja ili zaštite prava žrtve i svjedoka.
Smjernica je jasna – uz temeljnu svrhu kaznenog postupka, a to je kažnjavanje počinitelja izricanjem zakonom predviđene kazne u odgovarajućem postupku sa osiguranjem da nitko nevin ne bude osuđen, kazneni postupak sve više prepoznaje potrebu zaštite žrtve i svjedoka, kako bi se uspostavila pravednost i prema pojedincu, ali i u djelovanju pravosudnih sustava suvremenih država.
Prepoznavanje ove smjernice vidljivo je u normativnom sustavu Republike Hrvatske. Osnovni propis, Zakon o kaznenom postupku (»Narodne novine«, br. 152/2008, 76/2009, 80/2011, 91/2012, 143/2012, 56/2013, 145/2013, 153/2014; u daljnjem tekstu: ZKP/08) ističe načelo kaznenog postupka po kojem su policija, istražitelj, državno odvjetništvo i sud dužni postupati s posebnim obzirom prema žrtvi kaznenog djela, upoznati ju s njenim pravima u postupku te pri poduzimanju radnji na primjeren način skrbiti o njenim pravima (članak 16. stavci 2. i 3. citiranog Zakona).
Pojam žrtve definiran je odredbom članka 202. stavka 11. ZKP/08, prema kojem je žrtva kaznenog djela osoba koja zbog počinjenja kaznenog djela trpi fizičke i duševne posljedice, imovinsku štetu ili bitnu povredu temeljnih prava i sloboda. Uz žrtvu kazneni postupak razlikuje i oštećenika. Prema stavku 12. istog članka oštećenik je definiran kao žrtva ili druga osoba, ako je njihovo osobno ili imovinsko pravo povrijeđeno ili ugroženo kaznenim djelom, a sudjeluje u svojstvu oštećenika u kaznenom postupku. Žrtva kaznenog djela ima sljedeća prava:
1. pravo na djelotvornu psihološku i drugu stručnu pomoć i potporu tijela, organizacije ili ustanove za pomoć žrtvama kaznenih djela u skladu sa zakonom,
2. pravo sudjelovati u kaznenom postupku kao oštećenik,
3. pravo na obavijest od državnog odvjetnika o poduzetim radnjama povodom njezine prijave i podnošenje pritužbe višem državnom odvjetniku,
4. druga prava propisana zakonom.
Uz prava koja pripadaju svakoj žrtvi kaznenog djela, posebna zaštita daje se određenim kategorijama žrtava (djeca žrtve kaznenih djela, žrtve kaznenih djela protiv spolne slobode te žrtve kaznenog djela trgovanja ljudima).
Prava žrtava usklađena su sa standardima učinkovite istrage koje je postavila praksa Europskog suda za ljudska prava među kojima se posebno ističe zahtjev da žrtve moraju u opsegu nužnom za osiguranje svojih legitimnih interesa primati informacije u vezi s napretkom i ishodom njihovih zahtjeva, napretku istrage i progona, izvršenju sudskih odluka i svih mjera poduzetih u svrhu popravljanja štete koju su pretrpjele. U tom smislu žrtva ima pravo da od državnog odvjetnika traži obavijest o radnjama poduzetim povodom njene prijave i pravo na podnošenje pritužbe višem državnom odvjetniku zbog odugovlačenja postupka.
Prema članku 43. stavku 2. ZKP/08, žrtva kaznenog djela za koje je propisana kazna zatvora od pet ili više godina, ako trpi teža psihofizička oštećenja ili teže posljedice kaznenog djela, u skladu s posebnim propisima, ima pravo na stručnu pomoć savjetnika na teret proračunskih sredstava prije davanja iskaza u kaznenom postupku te pri podnošenju imovinskopravnog zahtjeva. Imajući u vidu opću definiciju žrtve iz članka 202. ZKP/08, svaka žrtva zbog počinjenja kaznenog djela trpi određene fizičke i duševne posljedice, dok se člankom 43. stavkom 1. ZKP/08 daju dodatna prava žrtvama kaznenih djela za koja je propisana kazna zatvora od pet ili više godina, a koje trpe teža psihofizička oštećenja ili teže posljedice kaznenog djela (pravo na stručnu pomoć savjetnika na teret