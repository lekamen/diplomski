43 17.04.2015 Odluka Ustavnog suda Republike Hrvatske broj: U-VIIR-1159/2015 od 8. travnja 2015.
USTAVNI SUD REPUBLIKE HRVATSKE
887
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Mario Jelušić, Davor Krapac, Ivan Matija, Antun Palarić, Duška Šarin i Miroslav Šeparović, u postupku pokrenutom na zahtjev Hrvatskog sabora radi utvrđivanja jesu li ispunjene pretpostavke iz članka 87. stavaka 1. do 3. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) za raspisivanje referenduma i je li referendumsko pitanje u skladu s Ustavom, na sjednici održanoj 8. travnja 2015. donio je
ODLUKU
I. Utvrđuje se da nije u skladu s Ustavom referendumsko pitanje predloženo u zahtjevu Organizacijskog odbora za izjašnjavanje birača o potrebi da se zatraži raspisivanje referenduma, zaprimljenom u Hrvatskom saboru pod oznakom klase: 014-01/14-02/05, ur.broj: 74-14-03 od 16. srpnja 2014., pri čemu je cjelovit sadržaj referendumskog pitanja naveden u točki 4. obrazloženja ove odluke, a uvodno glasi:
»Jeste li za to da se na referendumu donese sljedeći zakon:
ZAKON O OBAVLJANJU PRATEĆIH I NEOSNOVNIH DJELATNOSTI U JAVNOM SEKTORU«.
II. O predloženom referendumskom pitanju iz točke I. ove izreke nije dopušteno raspisivanje referenduma.
III. Ova odluka objavit će se u »Narodnim novinama«.
Obrazloženje
1. Organizacijski odbor za izjašnjavanje birača o potrebi da se zatraži raspisivanje referenduma u sastavu Sanja Šprem, Vilim Ribić, Nijaz Karić, Željko Stipić, Spomenka Avberšek, Višnja Stanišić, Boris Pleša, Zdravko Lončar, Rino Štorić, Antun Guljaš, Gordana Jagar, Marijan Prišlin, Armin Tatarević, Mijat Stanić, Jadranka Ivezić, Ljubica Pilić i Nevenka Gračan (u daljnjem tekstu: Organizacijski odbor) dostavio je 16. srpnja 2014. Hrvatskom saboru zahtjev za raspisivanje državnog referenduma o donošenju Zakona o obavljanju pratećih i neosnovnih djelatnosti u javnom sektoru (u daljnjem tekstu: zahtjev Organizacijskog odbora). Taj je zahtjev zaprimljen u Hrvatskom saboru 16. srpnja 2014. pod oznakom klase: 014-01/14-02/05, ur.broj: 74-14-03.
2. Predloženi referendum u ovoj se odluci naziva: referendum o donošenju Zakona o obavljanju pratećih i neosnovnih djelatnosti u javnom sektoru ili, skraćeno, referendum o donošenju ZOPiND-a.
3. Na temelju članka 81. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), članka 95. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) i članka 159. Poslovnika Hrvatskog sabora (»Narodne novine« broj 81/13.), Hrvatski sabor je na sjednici održanoj 27. veljače 2015. donio Odluku u povodu zahtjeva za raspisivanje državnog referenduma o donošenju Zakona o obavljanju pratećih i neosnovnih djelatnosti u javnom sektoru, klasa: 014-01/14-02/05 (u daljnjem tekstu: Odluka HS-a). Ta je odluka objavljena u »Narodnim novinama« broj 25 od 6. ožujka 2015., a dostavljena je Ustavnom sudu 9. ožujka 2015.
3.1. U privitku Odluke HS-a Ustavnom sudu dostavljena je sljedeća dokumentacija:
– zahtjev koji je 16. srpnja 2014. Organizacijski odbor uputio Hrvatskom saboru (v. točku 1. obrazloženja ove odluke);
– odluka Organizacijskog odbora od 26. svibnja 2014. o pristupanju izjašnjavanju birača o potrebi da se zatraži raspisivanje referenduma, s privitkom preslika popisa potpisnih knjiga;
– izvješće Odbora za Ustav, Poslovnik i politički sustav Hrvatskog sabora (u daljnjem tekstu: Odbor za Ustav), klasa: 014-01/14-02/06 ur. broj: 6521-1-14-02 od 15. rujna 2014., upućeno Hrvatskom saboru s prijedlogom zaključka da se Vlada Republike Hrvatske (u daljnjem tekstu: Vlada) pozove na provedbu postupka provjere broja i vjerodostojnosti potpisa birača dostavljenih uz zahtjev Organizacijskog odbora;
– izvješće Vlade, klasa: 022-03/14-07/129, ur. broj: 50301-09/09-14-8 od 26. studenoga 2014., o provedbi