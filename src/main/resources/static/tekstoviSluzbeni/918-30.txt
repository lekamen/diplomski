je da se u odnosu na status javnih cesta preuzima model uveden 29. prosinca 2009. Mjerodavni dio obrazloženja P.Z.E. br. 661 glasi:
»... predlaže se donošenje ovoga Zakona kojim bi se u osnovi preuzeo normativni pristup važećeg Zakona o javnim cestama o pravnom položaju javnih cesta, ...«
54.1. Promjena samog naziva zakona (iz Zakona o javnim cestama u Zakon o cestama) bila je posljedica toga što je u zakon uneseno i uređenje nerazvrstanih cesta. O tome je u P.Z.E. br. 661 rečeno:
»Sustav cestovne mreže u Republici Hrvatskoj uređuju dva zakona: javne ceste Zakon o javnim cestama, a nerazvrstane ceste Zakon o komunalnom gospodarstvu ('Narodne novine', broj 26/03. – pročišćeni tekst, 82/04., 178/04., 38/09. i 79/09.). Takvo odvojeno, a u dobroj mjeri i različito uređivanje faktički jednostavnog« (pravilno: jedinstvenog – op. Ustavnog suda) »sustava cestovne mreže u praćenju provedbe spomenutih zakona pokazalo se nepraktičnim u pogledu snalaženja subjekata koji sudjeluju u provedbi tih zakona i u pogledu međusobnog odnosa javnih i nerazvrstanih cesta. ...«
55. Iz prethodnih navoda je razvidno da je Organizacijski odbor pokrenuo referendumsku inicijativu na pogrešnoj postavci da su javne ceste »dobro od interesa za Republiku Hrvatsku« koje ima »njezinu osobitu zaštitu« u smislu članka 52. Ustava (v. točke 9.3. i 9.4. zahtjeva Organizacijskog odbora, prikazane u točki 36.1. obrazloženja ove odluke). Organizacijski odbor na toj je osnovi zaključio da je »ZoC-om dopušteno zabraniti izdavanje koncesija na javnim cestama« (v. točku 7. zahtjeva Organizacijskog odbora prikazanu u točki 47. obrazloženja ove odluke).
56. Ustavni sud zaključno utvrđuje da je prijedlog ZDIZoC-a ustavnopravno neprihvatljiv u mjeri u kojoj se predložena zakonska rješenja temelje i opravdavaju pozivanjem na ustavnu osnovu koja za javne ceste nije mjerodavna, to jest na članak 52. Ustava.
iii. Pravna priroda i učinci zabrane predložene ZDIZoC-om
57. Iz referendumskog pitanja, to jest iz prijedloga ZDIZoC-a proizlazi, a Organizacijski odbor to potvrđuje u obrazloženju zahtjeva upućenog Hrvatskom saboru, da je temeljni cilj tog zakonskog prijedloga propisivanje zabrane »davanja koncesija za javne usluge« na svim javnim cestama u Republici Hrvatskoj (to jest na autocestama, ali i na svim državnim, županijskim i lokalnim cestama). Drugim riječima, Organizacijski odbor nastoji iz Zakona o cestama koji je danas na snazi brisati sve odredbe koje na izgrađenim javnim cestama dopuštaju dodjelu koncesija za javne usluge, koje uključuju i pravo koncesionara da upravlja takvim izgrađenim cestovnim objektima i da ih održava.
Odbor za Ustav u tom je smislu u obrazloženju prijedloga svoje Odluke HS-a upozorio: »U osnovi, predmetnim se Zakonom predlaže potpuna zabrana davanja svih javnih cesta u Republici Hrvatskoj u koncesiju za javne usluge, u smislu Zakona o koncesijama ... Usvajanjem predmetnog Zakona niti na jednoj javnoj cesti u Republici Hrvatskoj ne bi se mogla dati (zasnovati) koncesija koja bi se odnosila na javne usluge, kako su one regulirane odgovarajućim pravnim aktima u Republici Hrvatskoj i Europskoj uniji«.
58. Ta je zabrana u prijedlogu ZDIZoC-a definirana apstraktno i generalno. Apstraktnost znači da pravni imperativi (dispozicije) odredaba ZDIZoC -a imaju pred sobom neodređen broj slučajeva koji su njima obuhvaćeni – oni se odnose na sve slučajeve koji se mogu podvesti pod pretpostavke koje su sadržane u ZDIZoC -u. Generalnost upućuje na krug subjekata kojima se obraćaju pravni imperativi: ZDIZoC djeluje »prema van«, to jest prema svima (erga omnes) koji se nađu u situaciji da se na njih taj zakon ima primijeniti.
Kad bi ZDIZoC bio donesen, zabrana koja je njime predviđena po svojoj bi prirodi bila trajnije naravi jer bi bila predviđena zakonom donesenim na referendumu. Takva bi zabrana bila automatska jer bi se primjenjivala po sili zakona (ex lege). Ne bi postojala mogućnost da Vlada, kao tijelo koje je Ustavom ovlašteno za vođenje brige o gospodarskom