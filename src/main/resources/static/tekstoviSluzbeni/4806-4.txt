 identifikacijski broj nije dodijeljen, ostaje u primjeni jedinstveni matični broj građana, odnosno matični broj (MB) te sistemski brojevi koje je dodijelilo Ministarstvo financija – Porezna uprava.
14. Jedinstveni matični broj građana, koji je u Republici Hrvatskoj u uporabi od 1976., bio je jedina identifikacijska oznaka na temelju koje se mogao utvrditi identitet neke osobe i služio je za povezivanje podataka u službenim evidencijama.
Uzimajući u obzir zakonsko određenje jedinstvenog matičnog broja, Ustavni sud smatra nespornim da on sadržava neke prepoznatljive osobne podatke građana, kao što su to dan, mjesec i godina rođenja, oznaka za područje rođenja i oznaka spola.
15. Stupanjem na snagu ZOIB-a:60/08, od 1. siječnja 2009. u pravni sustav Republike Hrvatske uveden je osobni identifikacijski broj. Osobni identifikacijski broj stalna je identifikacijska oznaka obveznika osobnog identifikacijskog broja koju njegovi korisnici koriste u službenim evidencijama, u svakodnevnom radu i kod razmjene podataka.
Jedan od razloga za uvođenje osobnog identifikacijskog broja nalazio se u činjenici što jedinstveni matični broj građana po svojim oznakama nije zadovoljavao europske kriterije te što je zbog identifikacijskih oznaka otežavao razmjenu podataka iz službenih evidencija kao i to što sadrži i određene prepoznatljive osobne podatke građana.
Pravni učinak uvođenja osobnog identifikacijskog broja ogleda se u postupnom prestanku uporabe jedinstvenog matičnog broja kao identifikacijske oznake.
16. Stav je Ustavnog suda da nakon završetka prijelaznog razdoblja propisanog člankom 18. stavkom 1. ZOIB-a:60/08, a s punom primjenom OIB-a od 1. siječnja 2011. više ne postoji opravdan razlog za daljnju upotrebu jedinstvenog matičnog broja građana prilikom izjašnjavanja građana o potrebi raspisivanja referenduma.
Osporenim člankom 9. ZIDZoRef-a:92/01 propisana obveza upisivanja jedinstvenog matičnog broja građana prilikom izjašnjavanja o potrebi raspisivanja referenduma postavlja pred Ustavni sud pitanje je li ona, u konkretnom slučaju, nužna, a zatim i prikladna s obzirom na ustavno jamstvo zaštite osobnih podataka, ali i postojanje osobnog identifikacijskog broja.
Stoga, osporeni članak 9. ZIDZoRef-a:92/01 u dijelu koji glasi: »i jedinstveni matični broj građana« ne udovoljava zahtjevu ustavnog jamstva zaštite osobnih podataka iz članka 37. Ustava.
17. Sukladno navedenom, na temelju članka 55. stavka 1. Ustavnog zakona, odlučeno je kao u točki I. izreke.
18. Točka II. izreke ove odluke temelji se na članku 55. stavku 2. Ustavnog zakona. Prema tom članku, ukinuti zakon i drugi propis odnosno njihove ukinute odredbe prestaju važiti danom objave odluke Ustavnog suda u »Narodnim novinama«, ako Ustavni sud ne odredi drugi rok.
Polazeći od činjenice da bi stupanje na snagu ove odluke danom njezine objave u »Narodnim novinama« dovelo do neprihvatljive zakonske praznine, Ustavni sud je, na temelju ovlaštenja iz članka 55. Ustavnog zakona, odgodio prestanak važenja osporenog dijela članka 9. ZIDZoRef-a:92/01 do isteka roka određenog u točki II. izreke ove odluke.
Do roka određenog u točki II. izreke ove odluke Hrvatski sabor dužan je uskladiti zakonska rješenja, za koja je Ustavni sud ocijenio da nisu u suglasnosti s Ustavom, s pravnim stajalištima izraženima u ovoj odluci.
19. Objava odluke (točka III. izreke) temelji se na članku 29. stavku 1. Ustavnog zakona.
Broj: U-I-1962/2008
Zagreb, 27. rujna 2016.
USTAVNI SUD REPUBLIKE HRVATSKE
Predsjednik dr. sc. Miroslav Šeparović, v. r.
