8 23.01.2016 Odluka o donošenju Programa stjecanja pedagoških kompetencija za strukovne učitelje, suradnike u nastavi i mentore
MINISTARSTVO ZNANOSTI, OBRAZOVANJA I SPORTA
180
Na temelju članka 37. stavka 6. Zakona o strukovnom obrazovanju (»Narodne novine«, broj 30/2009) i članka 57. stavka 2. Zakona o obrtu (»Narodne novine«, broj 143/2013) ministar znanosti, obrazovanja i sporta donosi
ODLUKU
O DONOŠENJU PROGRAMA STJECANJA PEDAGOŠKIH KOMPETENCIJA ZA STRUKOVNE UČITELJE, SURADNIKE U NASTAVI I MENTORE
I.
Ovom odlukom donosi se Program stjecanja pedagoških kompetencija za strukovne učitelje, suradnike u nastavi i mentore.
II.
Sadržaj Programa stjecanja pedagoških kompetencija za strukovne učitelje, suradnike u nastavi i mentore, sastavni je dio ove odluke.
III.
Ova odluka stupa na snagu osmog dana od dana objave u »Narodnim novinama«.
Klasa: 023-03/14-06/00003
Urbroj: 533-25-16-0009
Zagreb, 19. siječnja 2016.
Ministar prof. dr. sc. Vedran Mornar, v. r.
PROGRAM STJECANJA PEDAGOŠKIH KOMPETENCIJA ZA STRUKOVNE UČITELJE, SURADNIKE U NASTAVI I MENTORE
1. UVOD
1.1. Razlozi donošenja programa
Sukladno članku 105. stavcima 8. i 9. Zakona o odgoju i obrazovanju u osnovnoj i srednjoj školi (»Narodne novine«, broj 87/2008, 86/2009, 92/2010, 105/2010 – ispr., 90/2011, 16/2012, 86/2012, 94/2013 i 152/2014) poslove strukovnog učitelja u srednjoj školi može obavljati osoba koja je završila preddiplomski sveučilišni studij ili stručni studij odgovarajuće vrste i ima pedagoške kompetencije. Poslove suradnika u nastavi može obavljati osoba koja ima odgovarajuću srednju stručnu spremu i ima pedagoške kompetencije.
Sukladno članku 37. stavcima 4. i 5. Zakona o strukovnom obrazovanju (»Narodne novine«, broj 30/2009) poslove strukovnog učitelja može obavljati osoba koja ima razinu obrazovanja propisanu kurikulumom, a ima najmanje srednje strukovno obrazovanje odgovarajućeg profila, pedagoške kompetencije te radni staž u struci u trajanju od najmanje pet godina. Poslove suradnika u nastavi može obavljati osoba koja je završila odgovarajuće srednje obrazovanje, stekla pedagoške kompetencije te ima radni staž u struci u trajanju od najmanje pet godina, osim ako strukovnim kurikulumom nije drukčije propisano.
Također, prema tom zakonu, članku 26. stavku 1. alineji 2., poslodavac može sklopiti ugovor o provedbi praktične nastave ako polazniku odredi mentora koji ima odgovarajuću kvalifikaciju i pedagoške kompetencije, a koji je u radnom odnosu kod poslodavca.
Člankom 56. stavcima 3., 4., 5. i 6. Zakona o obrtu (»Narodne novine«, broj 143/2013) propisano je da praktičnu nastavu i vježbe naukovanja izvode osobe s položenim majstorskim ispitom. Praktičnu nastavu i vježbe naukovanja mogu izvoditi osobe kojima se priznaju prava koja ovaj zakon priznaje osobama s položenim majstorskim ispitom te osobe iz članka 10. stavka 1. ovoga zakona ako imaju položen ispit kojim dokazuju osnovno znanje o poučavanju učenika. Praktičnu nastavu i vježbe naukovanja mogu izvoditi osobe iz članka 10. stavka 3. i 4. ovoga zakona ako imaju položen ispit kojim dokazuju osnovno znanje o poučavanju učenika i najmanje tri godine radnog iskustva u zanimanju za koje izvode praktičnu nastavu i vježbe naukovanja. Praktičnu nastavu i vježbe naukovanja mogu izvoditi i osobe koje na dan stupanja na snagu ovoga zakona imaju registriran obrt, odgovarajuće srednje strukovno obrazovanje i najmanje 10 godina radnog iskustva u zanimanju za koje izvode praktičnu nastavu i vježbe naukovanja te ako imaju položen ispit kojim dokazuju osnovno znanje o poučavanju učenika.
Slijedom navedenog, javlja se potreba za donošenjem programa kojim bi strukovni učitelji, suradnici i mentori kod poslodavaca stekli pedagoške kompetencije potrebne za izvođenje praktične nastave i vježbi u ustanovama za strukovno obrazovanje i kod poslodavca.
1.2. Procjena svrhovitosti s obzirom na potrebe tržišta rada u javnom i privatnom sektoru
Prema Zakonu o odgoju i obrazovanju u osnovnoj i srednjoj školi (»Narodne novine«, broj 