131 02.12.2015 Pravilnik o trošarinama
MINISTARSTVO FINANCIJA
2473
Na temelju članka 115. Zakona o trošarinama (»Narodne novine«, broj 22/13, 32/13 i 81/13) i članka 43. Zakona o izmjenama i dopunama Zakona o trošarinama (»Narodne novine«, broj 100/15 i 120/15) ministar financija donosi
PRAVILNIK
O TROŠARINAMA
I. OPĆA ODREDBA
Članak 1.
Ovim se Pravilnikom uređuje postupanje u primjeni Zakona o trošarinama (u daljnjem tekstu: Zakon).
II. KRETANJE TROŠARINSKIH PROIZVODA U SUSTAVU ODGODE PLAĆANJA TROŠARINE
Trošarinski dokument
Članak 2.
(1) Kretanje trošarinskih proizvoda u sustavu odgode plaćanja trošarine iz članaka 8. i 9. Zakona dozvoljeno je samo uz primjenu elektroničkog trošarinskog dokumenta (u daljnjem tekstu: e-TD) u Sustavu kontrole kretanja trošarinskih proizvoda (EMCS sustavu – engl. Excise Movement and Control System).
(2) Iznimno od stavka 1. ovoga članka, u slučaju iz članka 8. stavka 1. točke 2. Zakona kretanje trošarinskih proizvoda koje se u cijelosti odvija na teritoriju Republike Hrvatske dozvoljeno je uz papirnati prateći trošarinski dokument iz članka 11. stavka 2. Zakona, odnosno u slučaju iz članka 12. stavka 8. Zakona uz primjerak papirnatog ispisa uvozne carinske deklaracije po kojoj su trošarinski proizvodi pušteni u slobodan promet – podnesene elektroničkom razmjenom podataka ili temeljem knjigovodstvenog zapisa kada se primjenjuje pojednostavnjeni postupak puštanja robe u slobodan promet iz carinskog skladišta tipa »D« uz uvjet da je korisnik odobrenja za primjenu pojednostavnjenog postupka ujedno i ovlašteni držatelj trošarinskog skladišta, odnosno oslobođeni korisnik trošarinskih proizvoda.
(3) Iznimno od stavka 1. ovoga članka, u slučaju iz članka 18. stavka 1. Zakona kretanje se dokumentira uobičajenim trgovačkim ispravama.
(4) Iznimno od stavka 1. ovoga članka, kretanje energenata koji se koriste kao pogonsko gorivo za namjene iz članka 101. stavka 1. točaka 1. i 2. Zakona, a koje se u cijelosti odvija na teritoriju Republike Hrvatske na način da se energenti otpremaju iz trošarinskog skladišta neposredno u zrakoplov, odnosno plovni objekt ili plovilo dozvoljeno je bez primjene e-TD-a. e-TD se neće zahtijevati niti u situacijama kada se energenti koji se koriste kao pogonsko gorivo za namjene iz članka 101. stavka 1. točke 1. Zakona isporučuju javnim tijelima za potrebe tih tijela (odnosno radi obavljanja djelatnosti koja nije komercijalna), neovisno o tome otpremaju li se energenti iz trošarinskog skladišta neposredno u zrakoplov koji je registriran za potrebe javnih tijela ili se otprema vrši prijevoznim sredstvima iz trošarinskog skladišta do mjesta opskrbe.
(5) Neovisno o odredbama stavka 4. ovoga članka, ako se opskrba plovnih objekata ili plovila energentima koji se koriste kao pogonsko gorivo za namjene iz članka 101. stavka 1. točke 2. Zakona ne vrši neposredno u plovni objekt ili plovilo, nego prijevoznim sredstvima iz trošarinskog skladišta do mjesta opskrbe, kretanje se u skladu sa stavkom 1. ovoga članka mora odvijati uz primjenu e-TD-a. Trošarinski obveznici koji vrše opskrbu su u tom slučaju dužni podnijeti e-TD za svaku isporuku pogonskog goriva te carinskom uredu nadležnom prema mjestu opskrbe dostaviti najkasnije petog radnog dana od dana završetka kretanja, odnosno isporuke energenata dokumentaciju potrebnu za pravilan završetak kretanja radi unošenja u računalni sustav.
(6) U smislu stavaka 4. i 5. ovoga članka smatra se da se energenti otpremaju iz trošarinskog skladišta neposredno u zrakoplov, odnosno plovni objekt ili plovilo ako se isporuka energenata obavlja iz trošarinskog skladišta koje je smješteno na području (unutar) zračne luke ili luke cjevovodima ili internim prijevozom u okviru te zračne luke, odnosno luke bez napuštanja tog područja. U svim drugim slučajevima se smatra da se energenti ne otpremaju iz trošarinskog skladišta neposredno u zrakoplov, odnosno plovni objekt ili plovilo (npr. isporuka energenata koja se obavlja iz trošarinskog skladišta koje se nalazi 