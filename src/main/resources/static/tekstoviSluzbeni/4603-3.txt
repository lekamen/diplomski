 ga s djelom koje čini prekršaj, odnosno utvrdit će koji bi od pravnih sljednika uopće mogao izvršiti takvu radnju ili propust, pa se odluka suda u tom smislu ne može tumačiti kao diskreciona. Pritom sud ne zauzima položaj tužitelja, jer je ovlašteni tužitelj pokrenuo postupak protiv točno određenog okrivljenika, a pravni sljednik je sljednik točno tog okrivljenika, a ne nekog drugog.«
8.3. Predlagatelj ni u ovom dijelu prijedloga nije naveo ustavnopravno relevantne razloge zbog kojih osporava suglasnost članka 59. PZ-a s Ustavom. Legitimni cilj članka 59. PZ-a je utvrđivanje prekršajne odgovornosti pravnih osoba i odgovornih osoba u pravnim osobama. Da bi se takav cilj mogao provesti nužno je prethodno utvrditi zakonske pretpostavke za njegovo ostvarivanje u sudskom postupku.
Prema ocjeni Ustavnog suda, članak 59. stavci 2. i 3. PZ-a isključuju diskrecijsko sudsko tumačenje. Riječ je o zakonskim odredbama koje u skladu sa svojim ustavnim i zakonskim ovlaštenjima tumači, primjenjuje i procjenjuje njihove učinke isključivo nadležni sud koji sam odlučuje koje će činjenice uzeti kao dokazane. To se odnosi i na sudski postupak utvrđivanja pravnog sljedništva pravne osobe koja je prestala postojati i na odluku suda da se pojedine sankcije neće izvršiti u odnosu na pravnog sljednika jer je prema stajalištu suda očito da to ne bi bilo pravično.
U odnosu na predlagateljevo osporavanje pojma »pravično«, Ustavni sud podsjeća da članak 29. stavak 1. Ustava u mjerodavnom dijelu glasi:
»Članak 29.
Svatko ima pravo da ... sud pravično ... odluči o njegovim pravima i obvezama, ili o sumnji ili optužbi zbog kažnjivog djela.«
Članak 6. stavak 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99., 8/99., 14/02. i 1/06.; u daljnjem tekstu: Konvencija) jamči pravo na pravično suđenje (fair hearing), što se u praksi Europskog suda za ljudska prava u Strasbourgu ustalilo kao jamstvo da sudski postupak u pravilu mora omogućiti priliku strankama za neposredno i kontradiktorno raspravljanje.
Predlagateljevo mišljenje o izostanku ovlaštenog tužitelja Ustavni sud ocjenjuje neosnovanim.
8.4. Ustavni sud zaključuje da predlagatelj osporava pojmove koji su pravni standardi i čija jasnoća, razumljivost i odredivost nisu upitni u zakonodavstvu, pravnoj praksi i pravnoj teoriji. Stoga je članak 59. stavak 3. PZ-a u skladu s pretpostavkama odredivosti zakonskih odredaba. U tom smislu predlagatelj se upućuje na točku II. 3. rješenja broj: U-I-4433/2007 i dr. od 19. lipnja 2009. (»Narodne novine« broj 77/09.).
Ustavni sud utvrđuje da je članak 59. stavci 2. i 3. PZ-a u suglasnosti s načelima vladavine prava i pravne sigurnosti objektivnog pravnog poretka u području prekršajnog zakonodavstva.
C) Članak 71. PZ-a
9. Suglasnost s Ustavom članka 71. stavka 2. PZ-a (Glava 9., odjeljak »Novčana kazna«) osporava Franjo Zubović.
Članak 71. PZ-a glasi:
»Članak 71.
1) Novčanu kaznu sud može izreći počinitelju prekršaja starijem maloljetniku koji ostvaruje osobne prihode vlastitim radom ili imovinom ako utvrdi da s obzirom na narav i težinu počinjenog prekršaja treba izreći tu kaznu.
(2) Neplaćena novčana kazna ne može se zamijeniti mjerom zatvora ni radom za opće dobro na slobodi, ali će se prisilno naplatiti na imovini maloljetnika, njegova roditelja ili druge osobe koja za njega skrbi.«
9.1. U ovom dijelu prijedloga predlagatelj navodi da PZ uvodi kaznu konfiskacije imovine, što je nesuglasno s člankom 50. stavkom 1. Ustava. Smatra da članak 71. stavak 2. PZ-a u dijelu koji se odnosi na maloljetnikove roditelje i druge osobe koje o njemu skrbe uvodi »supsidijarnog kažnjenika« koji nije počinio prekršaj, što je u nesuglasnosti s člankom 28. Ustava (pretpostavka nedužnosti). Time se, smatra, uvodi »kolektivna odgovornost« koja vodi »zastrašivanju ljudi«, a ne utječe se pozitivno na buduće ponašanje maloljetnog počinitelja prekršaja.
Prijedlog nije osnovan.
9.2. Članak 71. PZ-a već je bio predmet ocjene