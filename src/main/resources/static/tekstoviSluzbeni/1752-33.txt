
98. Kao što je prethodno rečeno, ZoNKD-RPiPP odredio je domašaj članka 5. Promjene Ustava/2010 uže od ZoD-a KZ-a/97-11, jer je taj domašaj ograničio samo na nemogućnost zastare kaznenog progona.
U tom se smislu i ova odluka bavi isključivo zastarom kaznenog progona i ne odgovara na pitanja zastare izvršenja kazni, zastare izvršenja sigurnosnih mjera te zastare oduzimanja imovinske koristi i predmeta u svjetlu članka 5. Promjene Ustava/2010.
99. Nadalje, odabravši kataloški pristup, ZoNKD-RPiPP je pravno označio koja kaznena djela, propisana i pravno određena u kaznenim i drugim zakonima, mogu dobiti zakonska obilježja kaznenih djela ratnog profiterstva i kaznenih djela iz procesa pretvorbe i privatizacije (RPiPP-djela/31-4) u smislu novog stavka 4. članka 31. Ustava.
Kaznena djela koja su bila propisana i pravno određena u kaznenim i drugim zakonima u relevantno vrijeme (to jest od 30. svibnja 1990. do 15. siječnja 1998.), a koja su navedena u člancima 2., 3., 4., 5. i 6. te označena u članku 7. stavku 2. ZoNKD-RPiPP-a, u ovoj se odluci označuju i kraticom: djela/31-1, pri čemu oznaka »31-1« upućuje na članak 31. stavak 1. Ustava (v. i točku 14.1.2.).
Time se naglašava da su i ta djela i kazne za ta djela bili propisani zakonom u vrijeme počinjenja djela u skladu s načelom nullum crimen, nulla poena sine lege, koji je sadržan u članku 31. stavku 1. Ustava (»Nitko ne može biti kažnjen za djelo koje prije nego je počinjeno nije bilo utvrđeno zakonom ... kao kazneno djelo, niti mu se može izreći kazna koja nije bila određena zakonom.«).
100. Djela/31-1 postaju kaznena djela ratnog profiterstva odnosno kaznena djela iz procesa pretvorbe i privatizacije (RPiPP-djela/31-4) samo ako su njihovim počinjenjem ostvarena i dodatna zakonska obilježja koja su propisana člankom 7. stavkom 1. ZoNKD-RPiPP-a.
Iz te odredbe nedvojbeno se može zaključiti da RPiPP-djela/31-4 imaju jedno novo, izrijekom propisano i jasno izraženo zakonsko obilježje u odnosu na pripadajuća djela/31-1. To je »nesrazmjerna imovinska korist«.
Za potrebe ovog ustavnosudskog postupka i ostali elementi tih djela koji su sadržani u članku 7. stavku 1. ZoNKD-RPiPP-a u ovoj se odluci nazivaju »zakonskim obilježjima RPiPP-djela/31-4«, pri čemu se ta druga obilježja moraju izvoditi iz zakonske norme (v. točke od 167. do 172.).
101. Ustavni sud u tom smislu utvrđuje da se za postojanje »kaznenog djela ratnog profiterstva i kaznenog djela iz procesa pretvorbe i privatizacije« (RPiPP-djela/31-4) u smislu novog stavka 4. članka 31. Ustava zahtijeva sljedeće:
– u svakom konkretnom slučaju prvo se treba utvrditi počinjenje djela/31-1 (to jest djela koje je propisano u OKZRH-u/76-92, KZRH-u/77-91 i KZ-u/97 i koje je naznačeno u ZoNKD-RPiPP-u), kao i činjenica da za djelo/31-1 nije nastupila zastara kaznenog progona na dan stupanja na snagu Promjene Ustava/2010, a zatim treba utvrditi i postojanje dodatnih zakonskih obilježja djela/31-1 propisanih člankom 7. stavkom 1. ZoNKD-RPiPP-a;
– dodatna zakonska obilježja RPiPP-djela/31-4, propisana člankom 7. stavkom 1. ZoNKD-RPiPP-a, sužavaju kažnjivost djela/31-1, jer djela/31-1 mogu biti RPiPP-djela/31-4 samo ako je počinitelj tim djelom pribavio »nesrazmjernu« imovinsku korist, i to tako da je modalitetom radnji koje su opisane u toj odredbi (podizanjem cijena robe koja je u nestašici, prodajom državne imovine znatno ispod njezine vrijednosti ili na drugi način) iskoristio ratno stanje ili neposrednu ugroženost neovisnosti i teritorijalne cjelovitosti države (od 30. svibnja 1990. do 15. siječnja 1998.), na način koji se izvodi iz same zakonske norme (v. točke od 167. do 172.).
102. Za način na koji se dokazuje postojanje RPiPP-djela/31-4 relevantna je presuda Vrhovnog suda broj: I Kž 423/13-4 od 23. listopada 2013. Iz te presude proizlazi da se počinjenje RPiPP-djela/31-4 može dokazivati tek ako se prethodno dokaže postojanje djela/31-1, pri čemu djelo/31-1 ne smije biti u zastari. Relevantni dio te presude glasi:
»... kako nisu