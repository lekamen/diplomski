28 13.03.2015 Izmjene i dopune Statuta Hrvatske komore dentalne medicine
HRVATSKA KOMORA DENTALNE MEDICINE
602
Na temelju članka 44. stavka 1. Zakona o dentalnoj medicini (»Narodne novine« br. 121/03, 117/08 i 120/09), te članka 27. točke 1. Statuta Hrvatske stomatološke komore (»Narodne novine« br. 44/04, 69/06 i 24/08), Skupština Hrvatske komore dentalne medicine (u daljnjem tekstu: Komora), uz suglasnost ministra zdravlja, na 8. izvanrednoj sjednici održanoj 13. prosinca 2014. godine donosi
IZMJENE I DOPUNE STATUTA
Članak 1.
U naslovu Statuta Komore, naziv »Hrvatska stomatološka komora« mijenja se i glasi »Hrvatska komora dentalne medicine«.
Članak 2.
Članak 5. Statuta Komore mijenja se i glasi:
»Komoru zastupa i predstavlja samostalno i pojedinačno predsjednik Komore i uz suglasnost predsjednika Komore zamjenik predsjednika Komore.«
Članak 3.
U članku 8. točki 17. Statuta Komore, iza riječi »odobrenje za samostalan rad (licencu)« dodaju se riječi »odnosno dozvolu za rad«.
Članak 4.
U članku 9. točki 1. Statuta Komore, iza riječi »i drugih pravnih osoba« dodaju se riječi »te po potrebi druge registre i evidencije;
U istom članku dodaju se nove točke 17. i 18. koje glase:
»18. inicira donošenje propisa kojima se utvrđuju ovlasti Komore u skladu s kriterijima europske prakse;
19. po potrebi osniva ili sudjeluje u osnivanju drugih pravnih osoba za potrebe provođenja djelatnosti Komore;«
Dosadašnja točka 17. istog članka Statuta postaje točka 20.
Članak 5.
U članku 45. točka 12. Statuta Komore mijenja se i glasi:
»12. sukladno općem aktu Komore izdaje, obnavlja i oduzima odobrenja za samostalan rad doktora dentalne medicine i dentalnih tehničara, te izdaje, obnavlja i oduzima dozvolu za rad dentalnih asistenata«;
Članak 6.
Članak 75. Statuta Komore mijenja se i glasi:
»Opći akti Komore objavljuju se na oglasnoj ploči Komore ili u »Narodnim novinama« kada je to predviđeno zakonom ili tim općim aktom.
Opći akti stupaju na snagu osmog dana od dana objave na oglasnoj ploči Komore, a kada je to opravdano može se odrediti da stupaju na snagu u kraćem ili duljem roku.
Opći akti Komore objavljuju se i u glasilu Komore.«
Članak 7.
Članak 78. stavak 2. Statuta Komore mijenja se i glasi:
»Glasila Komore iz stavka 1. ovog članka, dostavljaju se svim članovima Komore bez naknade.«
Članak 8.
Članak 84. stavak 1. Statuta Komore mijenja se i glasi:
»Doktoru dentalne medicine i dentalnom tehničaru koji je položio stručni ispit i koji je upisan u registar članova Komore, Izvršni odbor Komore izdat će odobrenje za samostalan rad (licencu).«
Iza stavka 1. dodaje se novi stavak 2. koji glasi:
»Odobrenje za samostalan rad (licencu) iz stavka 1. ovog članka, potpisuje odgovorna osoba ovlaštena za zastupanje Komore.«
Dosadašnji stavci 2. i 3. istoga članka postaju stavci 3. i 4.
Članak 9.
Članak 85. stavak 1. Statuta Komore mijenja se i glasi:
»Dentalnom asistentu koji je upisan u registar dentalnih asistenata, Izvršni odbor Komore izdat će dozvolu za rad.«
Iza stavka 1. dodaje se novi stavak 2. koji glasi:
»Dozvolu za rad iz stavka 1. ovog članka, potpisuje odgovorna osoba ovlaštena za zastupanje Komore.«
Dosadašnji stavci 2. i 3. istoga članka postaju stavci 3. i 4.
Članak 10.
Ove izmjene i dopune stupaju na snagu osmog dana od dana objave u »Narodnim novinama«.
Klasa: 030-02/14-03/08
Urbroj: 497-01/01-14-01
Zagreb, 13. prosinca 2014.
Predsjednik Komore mr. sc. Hrvoje Pezo, dr. med. dent., v. r.
