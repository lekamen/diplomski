66 15.06.2015 Pravilnik o sadržaju i načinu provođenja inspekcijskog nadzora u djelatnosti socijalne skrbi
MINISTARSTVO SOCIJALNE POLITIKE I MLADIH
1272
Na temelju članka 223. stavka 4. Zakona o socijalnoj skrbi (»Narodne novine«, broj 157/13. i 152/14.) ministrica socijalne politike i mladih donosi
PRAVILNIK
O SADRŽAJU I NAČINU PROVOĐENJA INSPEKCIJSKOG NADZORA U DJELATNOSTI SOCIJALNE SKRBI
Članak 1.
(1) Ovim Pravilnikom propisuje se sadržaj i način provođenja inspekcijskog nadzora (u daljnjem tekstu: nadzor) nad radom doma socijalne skrbi, centra za pružanje usluga u zajednici, centra za pomoć u kući, te druge pravne ili fizičke osobe koje obavljaju djelatnost socijalne skrbi sukladno Zakonu o socijalnoj skrbi i posebnim propisima.
(2) Izrazi koji se koriste u ovom Pravilniku, a imaju rodno značenje koriste se neutralno i odnose se jednako na muški i ženski spol.
Članak 2.
(1) Inspekcijski nadzor provodi se nad primjenom i izvršavanjem zakona, drugih propisa te općih i pojedinačnih akata, te nad stručnim radom pružatelja socijalnih usluga.
(2) Inspekcijski nadzor provode inspektori i viši inspektori.
Članak 3.
Pojedine stručne radnje u obavljanju nadzora za čije se izvršenje zahtijeva posebna stručnost, osim osoba iz članka 2. stavak 2. mogu provoditi i strukovne komore na temelju posebnih propisa.
Članak 4.
Inspektor ima iskaznicu kojom dokazuje službeno svojstvo i ovlasti, a prije početka provođenja nadzora predstavlja se službenom iskaznicom.
Članak 5.
(1) Inspektor je u obavljanju inspekcijskog nadzora samostalan te vodi postupak, donosi rješenja i poduzima mjere, u okviru prava, dužnosti i ovlasti utvrđenih zakonom.
(2) Inspektori, u obavljanju poslova iz svog djelokruga, surađuju s tijelima državne uprave, a osobito s inspekcijskim službama, radi razmjene podataka i iskustava, s ciljem osiguranja provedbe obuhvatnijih i učinkovitijih inspekcijskih nadzora.
Članak 6.
(1) Inspekcijski nadzor obavlja se kao redovni, izvanredni i kontrolni.
(2) Način i opseg provođenja inspekcijskog nadzora uvjetovan je vrstom i brojem korisnika kojima se pružaju socijalne usluge, vrstom pružatelja navedene usluge te brojem i strukturom stručnih radnika.
Članak 7.
(1) Redovni inspekcijski nadzor provodi se u skladu s godišnjim planom nadzora koji donosi Ministarstvo do 31. prosinca tekuće godine za slijedeću godinu.
(2) Izvanredni inspekcijski nadzor provodi se povodom zahtjeva drugih državnih tijela, prigovora pravnih i fizičkih osoba ili u slučaju saznanja o nekim važnim činjenicama zbog kojih je opravdano provođenje inspekcijskog nadzora.
(3) Kontrolni inspekcijski nadzor provodi se radi kontrole izvršenja mjera naređenih rješenjem inspektora.
Članak 8.
Prilikom provedbe inspekcijskog nadzora inspektor ima pravo pregledati objekte i druge poslovne i stambene prostore, robu i druge stvari zatečene kod pružatelja usluga, poslovne spise, dokumentaciju o pružatelju usluga, o korisnicima i radnicima, saslušati korisnike, radnike i druge osobe koje zatekne u prostoru gdje se pružaju socijalne usluge, pregledati isprave na temelju kojih se može utvrditi identitet osoba, izvršiti uvid u neposredni rad stručnih i drugih radnika, izvršiti uvid u rad stručnih tijela, te obavljati i druge radnje u skladu sa svrhom inspekcijskog nadzora.
Članak 9.
Inspekcijski nadzor može se provoditi nad cjelokupnim radom doma socijalne skrbi, centra za pružanje usluga u zajednici, centra za pomoć u kući, te druge pravne ili fizičke osobe koje obavljaju djelatnost socijalne skrbi ili nad pojedinim radnim procesima ili postupanjima ravnatelja, radnika ili fizičkih osoba koji pružaju socijalne usluge korisnicima.
Članak 10.
O izvršenom pregledu i utvrđenom stanju inspektor sastavlja zapisnik koji sadrži:
– podatke o početku nadzora,
– podatke o pravnoj ili fizičkoj osobi koja obavlja djelatnost socijalne skrbi,
– podatke o odgovornoj osobi u pravnoj osobi,
– podatke o korisnicima,
– podatke o obavljenim nadzornim radnjama,
– izjave odgovorne osobe, radnika, korisnika 