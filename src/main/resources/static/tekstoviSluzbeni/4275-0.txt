67 20.07.2016 Pravilnik o uvjetima i načinu pružanja aerodromskih letnih informacija
MINISTARSTVO POMORSTVA, PROMETA I INFRASTRUKTURE
1624
Na temelju članka 142. točka 6. Zakona o zračnom prometu (»Narodne novine«, broj 69/09, 84/11, 54/13, 127/13 i 92/14) ministar pomorstva, prometa i infrastrukture donosi
PRAVILNIK
O UVJETIMA I NAČINU PRUŽANJA AERODROMSKIH LETNIH INFORMACIJA
DIO PRVI OPĆE ODREDBE
Područje primjene
Članak 1.
Ovim Pravilnikom propisuju se:
a) uvjeti i način pružanja usluga aerodromskih letnih informacija
b) kriteriji za određivanje aerodroma i pridruženog zračnog prostora u kojem se pružaju usluge aerodromskih letnih informacija
c) uvjeti za izdavanje svjedodžbe pružatelja usluga aerodromskih letnih informacija
d) uvjeti kojima mora udovoljavati osoblje koje pruža usluge aerodromskih letnih informacija i
e) naknade za pružanje aerodromskih letnih informacija.
Nadležno tijelo
Članak 2.
Tijelo nadležno za nadzor provedbe ovoga Pravilnika je Hrvatska agencija za civilno zrakoplovstvo (u daljnjem tekstu: Agencija) u okviru ovlasti propisanih Zakonom o zračnom prometu i ovim Pravilnikom.
Pojmovi i kratice
Članak 3.
Pojmovi i kratice koji se upotrebljavaju u ovom Pravilniku imaju sljedeće značenje:
1) AFIS aerodrom (AFIS aerodrome): nekontrolirani aerodrom na kojem je osigurano pružanje aerodromskih letnih informacija, te kontrolirani aerodrom na kojem je osigurano pružanje aerodromskih letnih informacija izvan radnog vremena nadležne aerodromske kontrole zračnog prometa
2) usluga aerodromskih letnih informacija (Aerodrome flight information service; AFIS): pružanje letnih informacija koje su korisne za sigurno i učinkovito odvijanje aerodromskog prometa na AFIS aerodromima
3) AFIS osoblje (AFISO): ovlašteno osoblje za pružanje aerodromskih letnih informacija
4) zona aerodromskog prometa (aerodrome traffic zone; ATZ): zračni prostor određenih dimenzija utvrđen oko aerodroma radi zaštite aerodromskog prometa
5) broj operacija: sve komercijalne operacije zrakoplova i nekomercijalne operacije generalne avijacije. Isključeni su letovi državnih zrakoplova, slijetanja sa produžavanjem (touch and goes), prelijetanje pri slijetanju (overshoots) i neuspjeli prilazi. Za potrebe aerodromskog prometa jedno polijetanje i jedno slijetanje broje se kao dvije operacije.
DIO DRUGI UVJETI PRUŽANJA USLUGE
Kriteriji za uvođenje usluge aerodromskih letnih informacija na nekontroliranom aerodromu
Članak 4.
(1) Operator nekontroliranog aerodroma može odlučiti uvesti uslugu pružanja aerodromskih letnih informacija (AFIS) na način utvrđen ovim Pravilnikom.
(2) Ako broj operacija na određenom nekontroliranom aerodromu u najprometnijem mjesecu prethodne godine prelazi 1500 operacija, operator aerodroma dužan je uvesti uslugu pružanja aerodromskih letnih informacija (AFIS) ili napraviti sigurnosnu analizu kojom se utvrđuje osnovanost odstupanja od navedene obaveze.
(3) O osnovanosti odstupanja iz stavka 2. ovoga članka odlučuje ministarstvo nadležno za civilni zračni promet (u daljnjem tekstu: Ministarstvo), uz prethodno mišljenje Agencije.
Kriteriji za uvođenje usluge aerodromskih letnih informacija na kontroliranom aerodromu
Članak 5.
(1) Pružatelj usluga u zračnoj plovidbi koji na kontroliranom aerodromu umjesto operativnih usluga u zračnom prometu želi uvesti uslugu pružanja aerodromskih letnih informacija (AFIS) dužan je izraditi sigurnosnu analizu kojom se utvrđuje opravdanost uvođenja takve usluge.
(2) O osnovanosti uvođenja usluge pružanja aerodromskih letnih informacija (AFIS) iz stavka 1. ovoga članka odlučuje Ministarstvo, uz prethodno mišljenje Agencije.
Sigurnosna analiza
Članak 6.
U slučaju potrebe izrade sigurnosne analize sukladno člancima 4. i 5. ovoga Pravilnika, analiza mora biti izrađena u skladu sa zahtjevima EU propisa koji se odnosi na utvrđivanje zajedničkih zahtjeva za pružanje usluga u zračnoj plovidbi te minimalno sadržavati:
a) identifikaciju opasnosti
b) dosljednost dodjeljivanja klasa ozbiljnosti
c) identifikaciju