 donošenje neustavnog zakona – tako i odluku o raspisivanju referenduma.«
30.2. Kad je riječ o pravu Europske unije, relevantni dijelovi obrazloženja prijedloga Odluke HS-a glase:
»I.3. Prilikom donošenja zakona, ali i drugih pravnih akata Hrvatski sabor mora polaziti i od činjenice da je od 1. srpnja 2013. godine Republika Hrvatska punopravna članica Europske unije i njenog pravnog poretka.
Vršeći svoju suverenu vlast, Republika Hrvatska se dobrovoljno pridružila pravnom poretku u kojem gospodarski razvitak, sloboda tržišta i tržišnog natjecanja predstavljaju inherentni, neopozivi dio, što jasno proizlazi iz članka 26. Ugovora o funkcioniranju Europske unije (Službeni list Europske unije C 326/12 od 26. listopada 2012. godine, dalje UFEU) koji izričito propisuje da ‘Unutarnje tržište obuhvaća područje bez unutarnjih granica u kojemu se osigurava slobodno kretanje roba, osoba, usluga i kapitala u skladu s odredbama Ugovora.’. Slobode kretanja roba, osoba, usluga i kapitala u europskoj su pravnoj tradiciji poznate kao četiri slobode Europske unije i temelj su zajedničkog tržišta, koje predstavlja samu srž Europske unije.
Osim UFEU-a, i druge odredbe pravnog sustava Europske unije govore u prilog zaštite poduzetničkih sloboda, zaštite tržišta i tržišnog natjecanja i kao takve su nadređene pravu svih država članica Europske unije pa tako i pravu Republike Hrvatske (Izjave priložene završnom aktu međuvladine konferencije na kojoj je usvojen Ugovor iz Lisabona, 17. Izjava o nadređenosti: ‘Konferencija podsjeća da su u skladu s ustaljenom sudskom praksom Suda Europske unije, Ugovori i pravo koje je Unija donijela na temelju Ugovora nadređeni pravu država članica, pod uvjetima utvrđenima spomenutom sudskom praksom. Konferencija je također odlučila da kao Prilog Završnom aktu priloži Mišljenje Pravne službe Vijeća o nadređenosti prava EZ-a kako je određeno u dokumentu 11197/07 (JUR 260): ‘Mišljenje Pravne službe Vijeća od 22. lipnja 2007. Iz sudske prakse Suda proizlazi da je nadređenost prava EZ-a temeljno načelo prava Zajednice. U skladu s mišljenjem Suda to je načelo svojstveno posebnom karakteru Europske zajednice. U vrijeme donošenja prve presude te uspostavljene sudske prakse (Costa/ENEL, 15. srpnja 1964., predmet 6/641) u ugovoru se nije spominjala nadređenost. Takav je slučaj i danas. Činjenica da načelo nadređenosti neće biti uključeno u budući ugovor ni na koji način ne mijenja postojanje načela i postojeće sudske prakse Suda.’’), zbog čega Republika Hrvatska ne smije donositi zakone i druge akte koji bi bili u suprotnosti s pravom Europske unije.
Takvo je načelo prihvatio i Ustav, kada u članku 145. stavku 2. propisuje: ‘Pravni akti i odluke koje je Republika Hrvatska prihvatila u institucijama Europske unije primjenjuju se u Republici Hrvatskoj u skladu s pravnom stečevinom Europske unije.’.
1.3.1. Odbor smatra da bi usvajanje Zahtjeva i predloženog referendumskog pitanja dovelo do toga da u hrvatski pravni sustav stupi na snagu i primjenjuje se propis koji znatno ograničava kretanje roba, osoba, usluga i kapitala. Odbor smatra da nije upitno da je svaki propis koji ‘Zabranjuje … izdvajanje pratećih i neosnovnih djelatnosti … te njihovo obavljanje na način različit od onog opisanog u stavku 1. ovoga članka’ i time ograničava vršenje određenih djelatnosti na samo jedan od više mogućih načina takav da dovodi do ograničenja u protoku roba, osoba, usluga i kapitala na određenom tržištu (u ovom slučaju tržištu Republike Hrvatske i Europske unije). Nedvojbeno je samim time da takav propis onda i narušava slobodu kretanja roba, osoba, usluga i kapitala proklamiranu člankom 26. UFEU-a te da je suprotan pravnom poretku Europske unije.
1.3.2. Međutim, iako Europsko pravo štiti slobode kretanja roba, osoba, usluga i kapitala, takva zaštita nije apsolutna i dopuštena su odstupanja pa tako članak 36. UFEU-a propisuje: ‘Odredbe članaka 34. i 35. ne isključuju zabrane ili ograničenja uvoza, izvoza ili provoza robe koji su opravdani