 oružja, jednakost sredstava).
Načelo jednakosti sredstava, u smislu pravične ravnoteže među strankama (fair balance) čini jedan od bitnih konstitutivnih elemenata prava na pravično suđenje. S tim u vezi, načelo jednakosti oružja, u smislu ravnoteže među strankama, obuhvaća razumnu mogućnost obiju stranaka da izlože činjenice i podupru ih svojim dokazima u takvim uvjetima koji nijednu stranku ne stavlja u bitno lošiju poziciju u odnosu prema suprotnoj stranci. Takav stav je ESLJP u predmetu Perić protiv Hrvatske (presuda, 27. ožujka 2008., zahtjev br. 34499/06, §§ 24. i 25.) zauzeo u odnosu na povredu članka 6. stavka 1. Konvencije. Ustavni sud ističe da je obveza sudova, u cilju osiguranja pravičnog suđenja o pravima i obvezama stranaka, osigurati u svakom pojedinačnom slučaju ispunjenje navedenih zahtjeva.
10. Ustavni sud, polazeći od prethodno navedenih načelnih stajališta, prvo upućuje na činjenicu da podnositeljica u razmatranom postupku nije pozvana na ročište kako bi u tijeku postupka sudjelovala pri izvođenju dokaza i raspravi o rezultatima cjelokupnog postupka te da ju sud nije nastojao saslušati, a nije ni naveo da odustaje od podnositeljičinog pozivanja i saslušavanja jer bi to za nju moglo biti štetno ili zato što saslušanje nije moguće s obzirom na njezino mentalno oštećenje i zdravstveno stanje (članak 326. Obiteljskog zakona). Povrh toga, sud podnositeljici nije dostavio odluku kojom ju je lišio poslovne sposobnosti (ni ne predvidjevši podnositeljicu u dostavnoj naredbi), a pri tome nije naveo da ona ne može shvatiti značenje i pravne posljedice odluke ili da bi to bilo štetno za njezino zdravlje (članak 329. stavci 1. i 2. Obiteljskog zakona).
Prethodna utvrđenja Ustavnog suda dodatno dobivaju na težini kada se promatraju u svjetlu praktički potpune pasivnosti podnositeljičine skrbnice za poseban slučaj u razmatranom postupku lišavanja poslovne sposobnosti. Naime, imenovana je skrbnica 21. veljače 2006. podnijela sudu podnesak u kojem je navela da joj činjenično stanje nije poznato pa opreza radi osporava navode iz prijedloga za lišenje poslovne sposobnosti te predlaže sudu da provede dokaze navedene u tom prijedlogu i ocjenom istih donese na zakonu utemeljenu odluku. Nakon toga se sva njezina »aktivnost« u postupku svela na tvrdnju da nema primjedbi na nalaz i mišljenje vještaka, izrečenu na jedinom (doslovno petominutom) ročištu održanom u predmetnom postupku 6. listopada 2010. Iz navedenog je razvidno ne samo da skrbnica tijekom više od četiri i pol godine postupka uopće nije vidjela podnositeljicu, razgovarala s njom ili barem pokušala ostvariti kontakt s njom, nego i da nije na bilo koji drugi način pokušala otkloniti svoj problem nepoznavanja činjeničnog stanja, naveden u svom prethodno spomenutom podnesku te da je, kao što je već navedeno, u razmatranom postupku bila posve pasivna.
U tom je pogledu potrebno naglasiti da ni sam nadležni centar za socijalnu skrb, neovisno o tomu što je u postupku lišavanja poslovne sposobnosti podnositeljici suprotstavljena stranka, nije izuzet od obveze da nepristrano utvrđuje nove činjenice (od kojih neke eventualno mogu ići u prilog podnositeljici) nakon podnošenja prijedloga za lišenje poslovne sposobnosti jer briga centra za socijalnu skrb o podnositeljičinim pravima i interesima ne prestaje time što je pokrenuo postupak lišavanja poslovne sposobnosti. O takvom postupanju ne može nikako biti riječi, pogotovo u kontekstu prethodno opisane pasivnosti podnositeljičine skrbnice, u situaciji u kojoj centar za socijalnu skrb u svom podnesku od 8. lipnja 2010. (dakle, podnesku upućenom sudu nakon gotovo četiri i pol godine od podnošenja prijedloga za lišenje poslovne sposobnosti) navodi da je utvrdio da nema osnova za povlačenje predmetnog prijedloga budući da je podnositeljica i dalje bolesna »o čemu prileži potvrda liječnika opće medicine ... dakle i dalje postoji osnovana sumnja u njenu poslovnu sposobnost«, pri čemu je priložena potvrda liječnika opće medicine datirana s