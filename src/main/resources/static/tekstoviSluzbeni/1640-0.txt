84 29.07.2015 Pravilnik o registraciji subjekata te registraciji i odobravanju objekata u poslovanju s hranom
MINISTARSTVO POLJOPRIVREDE
1641
Na temelju članka 26. stavka 1. Zakona o službenim kontrolama koje se provode sukladno propisima o hrani, hrani za životinje, zdravlju i dobrobiti životinja (»Narodne novine«, br. 82/13, 14/14 i 56/15), članka 92. podstavaka 1., 2., 3. i 8. Zakona o veterinarstvu (»Narodne novine«, br. 82/13 i 148/13) te članka 4. stavka 1. i članka 9. stavka 2. Zakona o higijeni hrane i mikrobiološkim kriterijima za hranu (»Narodne novine«, br. 81/13) ministar poljoprivrede uz suglasnost ministra zdravlja donosi
PRAVILNIK
O REGISTRACIJI SUBJEKATA TE REGISTRACIJI I ODOBRAVANJU OBJEKATA U POSLOVANJU S HRANOM
Poglavlje I. OPĆE ODREDBE
Područje primjene
Članak 1.
Ovim se Pravilnikom propisuje:
(a) postupak registracije subjekata u poslovanju s hranom te postupci registracije, odobravanja pod posebnim uvjetima i odobravanja objekta u poslovanju s hranom
(b) način vođenja upisnika objekata i subjekata u poslovanju s hranom
(c) uvjete kojima moraju udovoljavati objekti u poslovanju s hranom
(d) posebna pravila o izravnoj opskrbi malim količinama primarnih proizvoda životinjskog podrijetla kojima proizvođač opskrbljuje krajnjeg potrošača ili lokalni objekt u maloprodaji koji izravno opskrbljuje krajnjeg potrošača.
Pojmovnik
Članak 2.
Za potrebe ovoga Pravilnika koriste se pojmovi iz Uredbe (EZ) br. 852/2004 Europskog parlamenta i Vijeća od 29. travnja 2004. o higijeni hrane (SL L 139, 30. 4. 2004., kako je posljednji put izmijenjena i dopunjena Uredbom Europskog parlamenta i Vijeća (EZ) br. 19/2009 – u daljnjem tekstu: Uredba (EZ) br. 852/2004) i Uredba (EZ) br. 853/2004 Europskog parlamenta i Vijeća od 29. travnja 2004. o utvrđivanju određenih higijenskih pravila za hranu životinjskog podrijetla (SL L 139, 30. 4. 2004., kako je posljednji put izmijenjena i dopunjena Uredbom Komisije (EU) br. 218/2014 – u daljnjem tekstu: Uredba (EZ) br. 853/2004) i Provedbena Uredba Komisije (EU) br. 208/2013 od 11. ožujka 2013. o zahtjevima za sljedivošću klica i sjemena namijenjenog proizvodnji klica te sljedeći pojmovi:
(a) »mljekomat« – stacionarni ili pokretni uređaj namijenjen za izravnu prodaju sirovog mlijeka krajnjem potrošaču
(b) »mesnica« – maloprodajni objekt za prodaju pretežito svježeg neupakiranog mesa
(c) »objekt za klanje peradi i lagomorfa na gospodarstvu podrijetla« – objekt koji se nalazi na gospodarstvu gdje su perad ili lagomorfi uzgojeni i u kojima se kolje do 5000 jedinica životinja godišnje. Jedinica životinje određuje se po sljedećem izračunu:
– pilići, kokoši i uzgojena pernata divljač predstavljaju 1 jedinicu
– patke predstavljaju 2 jedinice
– pure, guske i lagomorfi predstavljaju 3 jedinice
– ostala perad predstavlja 1 jedinicu
(d) »objekt za primarnu proizvodnju pčelinjih proizvoda« – objekt u kojemu se pčelinji proizvodi podrijetlom iz vlastitog pčelinjaka sakupljaju, vrcaju, pune, pakiraju i skladište, a namijenjeni su stavljanju na tržište
(e) »objekt za punjenje i pakiranje pčelinjih proizvoda« – objekt u kojemu se pčelinji proizvodi, bez obzira na podrijetlo, pune i pakiraju ili se pune i pakiraju iz usluge, a namijenjeni su stavljanju na tržište
(f) »objekt za proizvodnju jaja« – objekt u primarnoj proizvodnji hrane životinjskog podrijetla u kojem se proizvodi do 350 jaja dnevno radi stavljanja na tržište
(g) »službena osoba« – osoba ovlaštena za obavljanje službenih kontrola iz područja svoje nadležnosti
(h) »pčelinji proizvodi« – med, med u saću, matična mliječ, cvjetni prah i propolis
(i) »primarni biljni proizvod« – kako je propisano člankom 2. stavkom 1. točkom b) Uredbe (EZ) br. 852/2004
(j) »priprema proizvoda ribarstva« – djelatnost u maloprodaji pri kojoj se svježi proizvodi ribarstva podvrgavaju postupku koji utječe na njihovu anatomsku cjelovitost (uklanjanje glave, vađenje utrobe, rezanje na odreske, filetiranje i rezanje na komadiće)
(k) »rasijecanje i mljevenje mesa iz usluge« 