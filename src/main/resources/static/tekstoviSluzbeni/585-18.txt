 točki 6. obrazloženja ove odluke te je u provedbi tog rješenja uspostavljeno zemljišnoknjižno stanje kakvo je bilo prije upisa dozvoljenog rješenjem Općinskog suda u Dubrovniku broj: Z-322/98 od 26. kolovoza 1998.
17.1. Slijedom svega navedenog, Ustavnom sudu ne preostaje drugo nego utvrditi da u postupku koji je prethodio ustavnosudskom, redovni sudovi nisu naveli relevantne, dostatne i ozbiljne razloge na temelju kojih su utvrdili da je podnositelj počinio kazneno djelo koje mu se stavlja na teret – da je kao uredujući zemljišnoknjižni sudac namjerno dopustio protuzakonit upis, čime je počinio kazneno djelo zlouporabe položaja i ovlasti iz članka 291. KZ-a/11. U specifičnim okolnostima kaznenog djela koje mu se stavlja na teret, sudovi su bili dužni navesti jasne i konkretne razloge na temelju kojih su utvrdili da je kod podnositelja postojala svijest i namjera za počinjenje kaznenog djela odnosno zbog čega smatraju da je u konkretnom slučaju svojim postupanjem podnositelj kao sudac prekoračio granice prava na svoje sudačko mišljenje i uvjerenje i ušao u kaznenu sferu. Drugim riječima, kako su utvrdili da je podnositelj doista postupao u potpunosti svjestan da primjena određenog propisa kao mjerodavnog u konkretnom predmetu dovodi do očite povrede načela vladavine prava i pravne sigurnosti, te drugima pribavlja koristi odnosno nanosi šteta (vidi načelna pravna stajališta Ustavnog suda u točkama 15. i 15.1. obrazloženja ove odluke).
17.2. U svezi s navedenim, Ustavni sud ističe da je za ocjenu suglasnosti s ustavnim zahtjevima, način na koji je proveden postupak vezan uz dokazivanje, uvijek relevantno obrazloženje sudova.
Ustavni sud u svojoj je praksi, usklađenoj s praksom Europskog suda za ljudska prava (u daljnjem tekstu: ESLJP), utvrdio načela koja se moraju poštivati da bi se sudski postupak mogao ocijeniti pravičnim, osobito u dijelu u kojem je naglašeno da odluke sudova moraju sadržavati razloge na kojima se zasnivaju (vidi odluku Ustavnog suda broj: U-III-2160/2011 od 9. svibnja 2013., »Narodne novine« broj 58/13.)
ESLJP je u predmetu Ajdarić protiv Hrvatske (presuda, 13. prosinca 2011., zahtjev br. 20883/09) naveo:
»34. Također, prema uspostavljenoj sudskoj praksi Suda koja održava načelo povezano s pravilnim radom pravosuđa, presude sudova i sudišta trebaju na odgovarajući način sadržavati razloge na kojima se osnivaju. Mjera do koje se primjenjuje ova dužnost davanja obrazloženja može se razlikovati prema naravi odluke i treba se utvrditi u svjetlu okolnosti predmeta (vidi predmet García Ruiz protiv Španjolske [VV], br. 30544/96, stavak 26., ECHR 1999-I, s daljnjim upućivanjima).«
17.3. Slijedom navedenog, Ustavni sud ocjenjuje da su osporavane presude zbog nedostatnosti obrazloženja razloga na kojima se temelje arbitrarne, uslijed čega podnositelju Ivi Besjedici nisu osigurani standardi pravičnog suđenja koje mu jamči članak 29. stavak 1. Ustava.
17.4. Budući da je ustavnu tužbu usvojio iz naprijed navedenih razloga, Ustavni sud ostale navode podnositelja o povredi drugih aspekata prava na pravično suđenje zajamčenog člankom 29. stavkom 1. Ustava odnosno člankom 6. Konvencije, kao ni povredi drugih ustavnih i konvencijskih prava, nije razmatrao.
B. U odnosu na podnositelja Peru Vićana
18. Podnositelj Pero Vićan kao V. okrivljeni u istom kaznenom postupku proglašen je krivim za poticanje (članak 37. KZ-a/11) III. okrivljenog Ive Besjedice na počinjenje kaznenog djela zlouporabe položaja i ovlasti (članak 291. KZ-a/11). Inkriminacija podnositelja, s aspekta članka 37. KZ-a/11 akcesorno je povezana sa inkriminacijom za koju je terećen III. okrivljeni Ivo Besjedica.
18.1. Budući da je kazneno djelo za koje je suđen podnositelj Pero Vićan akcesorne naravi u odnosu na kazneno djelo za koje je osporenim presudama proglašen krivim podnositelj Ivo Besjedica, a akcesornost pretpostavlja postojanje djela glavnog počinitelja djelo o kojem ovisi, Ustavni sud nije posebno ispitivao osnovanost navoda iz ustavne tužbe