tumačenju propisa primjenjuju na odgovarajući način kriteriji koji proizlaze iz primjene pravila o tržišnom natjecanju u Europskoj uniji. Nadalje, Agencija u ovom postupku nije primjenjivala izravno pravnu stečevinu Europske unije nego odredbe ZZTN-a, a navedenu pravnu stečevinu je koristila isključivo kao interpretativni instrument.
Na temelju točke 72. Smjernica o horizontalnim sporazumima, svaka razmjena informacija u cilju ograničavanja tržišnog natjecanja smatrat će se ograničavanjem tržišnog natjecanja po cilju. Sukladno točki 74. Smjernica o horizontalnim sporazumima razmjena informacija između konkurenata koja obuhvaća pojedinačne podatke o predviđenim budućim cijenama ili količinama treba se smatrati ograničenjem tržišnog natjecanja po cilju. Nadalje, privatne razmjene između konkurenata o njihovim pojedinačnim namjerama koje se tiču budućih cijena ili količina u normalnim bi okolnostima bile smatrane kartelima i kažnjavane na odgovarajući način jer uobičajeno za cilj imaju dogovore o cijenama ili količinama.
Na temelju točke 20. Smjernica, kada se utvrdi da sporazum ima za cilj sprječavanje, ograničavanje ili narušavanje tržišnog natjecanja, nema potrebe uzimati u obzir i njegove konkretne učinke. To znači da su takvi sporazumi zabranjeni per se bez obzira jesu li nastupili njihovi stvarni učinci na tržišno natjecanje ili ne.
Sukladno točki 21. Smjernica, ograničenja tržišnog natjecanja prema cilju jesu ona ograničenja koja već po samoj svojoj prirodi imaju mogućnost ograničavanja tržišnog natjecanja, a sukladno točki 22. Smjernica, sadržaj konkretnog sporazuma i njegovi objektivni ciljevi relevantni su pri ocjeni ima li taj sporazum za cilj ograničiti tržišno natjecanje. Prema točki 23. Smjernica, u slučaju horizontalnog sporazuma, o kakvom je sporazumu u konkretnom slučaju riječ, ograničenja tržišnog natjecanja prema cilju uključuju dogovaranje cijena ili drugih trgovinskih uvjeta, ograničavanje proizvodnje i podjelu tržišta, itd.
U predmetu C-48/69 ICI v. Commission (Dyestuffs; paragraf 64 i 65) Sud EU navodi kako pojam usklađenog djelovanja označava koordinaciju između poduzetnika koja, bez potrebe postizanja konkretnog dogovora, svjesno zamjenjuje rizike natjecanja međusobnom kooperacijom, te kako usklađeno djelovanje po svojoj prirodi nema sve potrebne elemente ugovora ali kako isto može, između ostalog, proizaći iz koordinacije koja je očigledna iz ponašanja sudionika. Dakle, u slučaju usklađenog ponašanja poduzetnika nije riječ o dogovoru između konkurenata koji ima sve potrebne elemente ugovora, već je riječ o kontaktu između konkurenata s ciljem utjecanja na ponašanje stvarnog ili postojećeg konkurenta, odnosno odavanja konkurentu svojeg budućeg ponašanja ili razmišljanja o eventualnom ponašanju, u cilju otklanjanja rizika u poslovanju svakog od tih poduzetnika.
U združenim predmetima 40-48, 50, 54-56, 111, 113 i 114/73 Suiker Unie v. Commission (Suiker Unie ili Sugar, paragraf 173 i 174), Sud EU naglašava kako svaki poduzetnik mora samostalno donositi poslovne odluke te kako koncept usklađenog djelovanja ni u kojem slučaju ne traži postojanje razrađenog plana. Sud nadalje navodi kako zahtjev za samostalnošću u donošenju odluka ne onemogućava poduzetnike da se inteligentno prilagođavaju postojećim i mogućim ponašanjima konkurenata, ali uz strogu zabranu direktnog ili indirektnog kontakta između konkurenata, kojemu je cilj utjecanje na ponašanje stvarnog ili postojećeg konkurenta, odnosno odavanje takvom konkurentu svoje buduće ponašanje ili razmišljanje o eventualnom ponašanju.
Sud EU je u predmetu C-199/92 Hüls AG v. Commission (Polypropylene; paragraf 158-167), u pogledu postojanja uzročne veze između usklađenog djelovanja i postupanja na tržištu poduzetnika koji usklađeno djeluju, zauzeo stav kako se pretpostavlja, ukoliko se ne dokaže suprotno, da poduzetnici koji su sudjelovali u razmjeni informacija i koji su ostali aktivni na tržištu, uzimaju u obzir podatke razmijenjene sa svojim tržišnim takmacima 