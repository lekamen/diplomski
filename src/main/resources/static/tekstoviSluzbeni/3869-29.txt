
VI. INFORMIRANJE, POVRAT SREDSTAVA, PRIGOVORI I STUPANJE NA SNAGU
Informiranje
Članak 71.
Informiranje je sastavni dio projekta. Kao što korisnik treba biti upoznat s izvorom financiranja iz kojeg će dobiti nepovratna sredstva za svoje ulaganje, tako korisnik mora, po završetku projekta, osigurati ovakvu informaciju javnosti sukladno Prilogu VIII. ovoga Pravilnika (npr. stavljanjem naljepnica koje navode izvor sufinanciranja na svu opremu nabavljenu potporom iz proračuna Europske unije i postavljanjem informativnih ploča na istaknuto mjesto, kako bi i posjetitelji bili upoznati s činjenicom da je ulaganje sufinancirano kroz sustav EU potpora).
Povrat sredstava
Članak 72.
(1) Agencija za plaćanja će Odlukom o povratu sredstava od korisnika zahtijevati povrat isplaćenih sredstava ako:
1. se utvrdi administrativna pogreška učinjena od strane Agencije za plaćanja, Odlukom o povratu sredstava od korisnika će se zatražiti povrat tog iznosa
2. ukoliko odabrani LAG nije poštivao uvjete ovoga Pravilnika i/ili natječaja i/ili Ugovora, a ne postoji mogućnost umanjenja dodijeljenih sredstava za provedbu Podmjera 19.3. i/ili 19.4., Agencija za plaćanja će zatražiti povrat sredstava za provedbu Podmjera 19.3. i/ili 19.4.
3. ukoliko je ostvaren uvjet iz članka 14. stavka 5. ovoga Pravilnika, tražiti će se povrat ukupno isplaćenih sredstava za Podmjere 19.3. i 19.4.
4. ukoliko je ostvaren uvjet iz članka 60., stavka 13. ovoga Pravilnika, tražiti će se povrat utvrđene razlike sredstava
5. su utvrđeni pojedini nepravilno isplaćeni troškovi, odnosno kada je utvrđena nepravilnost, a sredstva korisniku su već isplaćena, Agencija za plaćanja će Odlukom o povratu sredstava zahtijevati od korisnika povrat djelomično utvrđenog nepravilnog iznosa
6. kontrola na terenu utvrdi nepravilnosti vezanu za aktivnost
7. u slučaju raskida Ugovora, Agencija za plaćanja će tražiti povrat ukupno isplaćenih sredstava za Podmjere 19.3. i 19.4.
(2) Korisnik iz stavka 1. ovoga članka dužan je isplaćena novčana sredstva vratiti u roku od 30 dana od primitka Odluke o povratu sredstava ili u slučaju prigovora 30 dana od zaprimanja odluke povjerenstva.
(3) Ako korisnik nije vratio sredstva određena Odlukom o povratu sredstava, na taj iznos se nakon isteka roka iz stavka 2. ovoga članka obračunava zatezna kamatna stopa u visini zakonski propisane stope.
Prigovori
Članak 73.
(1) Svi akti koji proizlaze iz ovoga Pravilnika nisu upravni akti.
(2) Korisnik može podnijeti prigovor Povjerenstvu za rješavanje po prigovorima (u daljnjem tekstu: Povjerenstvo), koje imenuje ministar poljoprivrede, na sve Odluke koje proizlaze iz ovoga Pravilnika, isključujući odluke iz:
– članka 19. stavka 7. točke 1. i članka 19. stavka 8. točke 1., Odluka o odabiru LAG-a
– članka 19. stavka 7. točke 2. i članka 19. stavka 8. točke 2., Odluka o odbijanju
– članka 20. stavka 4., Odluka o stavljanja izvan snage Odluke o odabiru LAG-a.
(3) Akti iz ovoga Pravilnika osim Odluke o povratu sredstava, Odluke o stavljanja izvan snage Odluke o odabiru LAG-a i odluke povjerenstva po prigovorima korisnik je obvezan preuzeti putem AGRONET-a.
(4) Po objavi akata u AGRONET-u korisnici će biti obaviješteni da u roku pet dana iste moraju preuzeti putem linka u AGRONET-u na kartici »ODLUKE«.
(5) Odluke navedene u stavku 3. ovoga članka korisniku se šalju preporučenom pošiljkom s povratnicom.
(6) Ukoliko korisnik ne preuzme odluke u roku od pet dana od trenutka njihova stavljanja na AGRONET i/ili iste ne zaprimi ukoliko se šalju preporučenom poštom s povratnicom, Agencija za plaćanja će ih objaviti na oglasnoj ploči u sjedištu Agencije za plaćanja.
(7) U slučaju iz stavka 6. ovoga članka, akti stupaju na snagu osmog dana od dana objave na oglasnoj ploči Agencije za plaćanja.
(8) Korisnik može prigovore podnijeti u roku od osam dana od dana preuzimanja akata u AGRONET-u ili od dana zaprimanja preporučene pošiljke.
(9) Prigovori se podnose preporučenom pošiljkom s povratnicom ili neposredno, u jednom primjerku