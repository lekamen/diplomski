 propisima ili drugim propisima,
c) biti očišćeni i dezinficirani prije uporabe sukladno zahtjevima veterinarskog inspektora/ovlaštenog veterinara kontrolnog tijela,
d) moraju imati, uzimajući u obzir kapacitet životinja sabirnog 1. nastambu namijenjenu isključivo korištenu kao sabirni centar,
2. odgovarajuće objekte za utovar, istovar i smještaj odgovarajućeg standarda za životinje, njihovo hranjenje i napajanje te za svako drugo potrebno postupanje, a moraju se lako čistiti i dezinficirati,
3. odgovarajuće prostorije za pregled životinja,
4. odgovarajuće prostorije za izolaciju životinja,
5. odgovarajuću opremu za čišćenje i dezinfekciju prostorija i kamiona za prijevoz životinja,
6. odgovarajući prostor za skladištenje hrane za životinje, stelje i organskog gnojiva,
7. odgovarajući sustav za prikupljanje otpadnih voda,
8. ured za veterinarskog inspektora/ovlaštenog veterinara kontrolnog tijela,
e) primati samo životinje koje su označene i koje dolaze iz stada koja su službeno slobodna od tuberkuloze, bruceloze i enzootske leukoze ili životinje za klanje koje ispunjavaju uvjete propisane odredbama ovoga Pravilnika, a osobito odredbom članka 6. stavka 3. ovoga Pravilnika. U tu svrhu, kad se životinje primaju, vlasnik ili osoba odgovorna za sabirni centar osigurava da su životinje propisno označene i da imaju zdravstvenu dokumentaciju ili odgovarajuće svjedodžbe odnosno certifikate za određene vrste ili kategorije,
f) udovoljavati zahtjevima propisanim člankom 34. stavkom 1. točkom a) Uredbe (EZ) br. 1/2005,
g) biti pod stalnim nadzorom kako bi se utvrdilo da se uvjeti za izdavanje odobrenja i dalje ispunjavaju.
(2) Vlasnik ili osoba odgovorna za sabirni centar mora na temelju popratnih dokumenata za životinje ili identifikacijskih brojeva ili oznaka životinja unijeti u propisani registar ili bazu podataka i čuvati najmanje tri godine sljedeće podatke:
a) ime posjednika, podrijetlo, datum ulaska i izlaska, broj goveda i broj identifikacijske oznake goveda ili registracijski broj gospodarstva s kojeg govedo potječe ili stada iz kojeg potječu svinje koje ulaze u centar i njihovo predloženo odredište,
b) registracijski broj prijevoznika i registracijsku oznaku kamiona koji isporučuje ili otprema životinje iz centra.
(3) Nadležno tijelo izrađuje i ažurira popis sabirnih centara odobrenih prema ovom Pravilniku, uz naznaku brojeva odobrenja. Odobrenje sabirnih centara može se ograničiti na posebnu vrstu životinja ili na životinje za uzgoj i proizvodnju ili na životinje za klanje. Navedeni popis mora biti dostupan javnosti i drugim državama članicama.
(4) Postupanje nadležnog tijela u odnosu na obustavu ili opozivanje odobrenja sabirnim centrima propisano je u članku 34. stavku 1 točki b) Uredbe (EZ) br. 1/2005.
(5) Nadležno tijelo osigurava da sabirni centri imaju dovoljan broj ovlaštenih veterinara za obavljanje svih poslova sabirnog centra.
(6) Sabirni centri, odobreni prema odredbama ovog članka i navedeni u popisu iz stavka 3 ovog članka, preko kojih se promet odvija i unutar teritorija Republike Hrvatske, smatraju se sabirnim centrima prema definiciji iz članka 2. stavka 2. točke n) ovoga Pravilnika te moraju zadovoljavati sve uvjete navedene u ovom Pravilniku.
Članak 12.
Nadležno tijelo osigurava da prijevoznici ispunjavaju uvjete iz članka 34. stavka 2 Uredbe (EZ) br. 1/2005.
Članak 13.
(1) Svi trgovci životinjama moraju biti registrirani i imati registracijski broj koji je dodijeljen od strane nadležnog tijela. Registrirani trgovac mora udovoljavati sljedećim uvjetima:
a) može trgovati samo životinjama koje su označene i koje dolaze iz stada koja su službeno slobodna od tuberkuloze, bruceloze i enzootske leukoze ili životinjama za klanje koje ispunjavaju uvjete propisane odredbama ovoga Pravilnika, a osobito odredbom članka 6. stavka 3. ovoga Pravilnika. U navedenu svrhu trgovac je dužan osigurati odgovarajuću identifikaciju životinja odnosno, odgovarajuću dokumentaciju o njihovu zdravstvenu stanju za pojedine vrste.