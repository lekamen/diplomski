 o kaznenom postupku (»Narodne novine« broj 145/13.), koji u dijelu mjerodavnom za ovaj ustavnosudski postupak glase:
»Članak 44.
Članak 502. mijenja se i glasi:
‘(...)
(2) Odredbe o obnovi kaznenog postupka će se primijeniti i u slučaju kada je podnesen zahtjev za izmjenu pravomoćne sudske odluke na temelju konačne presude Europskog suda za ljudska prava kojom je u odnosu na okrivljenika utvrđena povreda prava i sloboda iz Konvencije za zaštitu ljudskih prava i temeljnih sloboda.
(3) Zahtjev za obnovom postupka na temelju konačne presude Europskog suda za ljudska prava može se podnijeti u roku od trideset dana od datuma konačnosti presude Europskog suda za ljudska prava’.«
»Članak 223.
U članku 502. stavku 2. riječi: ‘u odnosu na okrivljenika’ brišu se.«
9.2. Dakle, u vrijeme donošenja presude u predmetu Dragojević protiv Hrvatske na snazi je bio članak 502. ZKP-a/08, koji u mjerodavnom dijelu za ovaj postupak glasi:
»Članak 502.
(...)
(2) Odredbe o obnovi kaznenog postupka će se primijeniti i u slučaju kada je podnesen zahtjev za izmjenu pravomoćne sudske odluke na temelju konačne presude Europskog suda za ljudska prava kojom je utvrđena povreda prava i sloboda iz Konvencije za zaštitu ljudskih prava i temeljnih sloboda.
(3) Zahtjev za obnovom postupka na temelju konačne presude Europskog suda za ljudska prava može se podnijeti u roku od trideset dana od datuma konačnosti presude Europskog suda za ljudska prava.«
V. NAČELNA STAJALIŠTA ESLJP-a O IZVRŠENJU PRESUDA ESLJP-a
10. U svojoj dosadašnjoj praksi ESLJP je utvrdio da je jedna od najznačajnijih pojedinačnih mjera za izvršavanje presude ESLJP-a omogućavanje da se domaći sudski postupak koji je rezultirao povredom konvencijskog prava ponovi ili obnovi. U predmetu Verein gegen Tierfabriken Schweiz (VgT) protiv Švicarske (br. 2) (presuda, veliko vijeće, 30. lipnja 2009., zahtjev br. 32772/92) sažeta su najvažnija načela za primjenu te pojedinačne mjere pred nadležnim domaćim tijelima nakon što ESLJP u svojoj presudi utvrdi povredu Konvencije. Navode se mjerodavni dijelovi te presude:
»90. U ovom je slučaju vijeće smatralo da bi ponavljanje postupaka na domaćoj razini moglo činiti važan aspekt izvršenja presuda Suda. Veliko vijeće dijeli to stajalište. Međutim, postupak ponavljanja (reopening procedure) mora pružiti vlastima odgovorne države i mogućnost da ustraju na zaključcima i na duhu presude Suda koja se izvršava dok se pridržavaju proceduralnih zaštitnih sredstava iz Konvencije .... Drugim riječima, ponavljanje postupka koji je prekršio Konvenciju nije samo po sebi kraj; jednostavno, ono je sredstvo – iako doduše ključno sredstvo – koje se može upotrijebiti radi konkretne svrhe, naime potpunog i pravilnog izvršenja presuda Suda.«
10.1. Veliko vijeće utvrdilo je u presudi Verein gegen Tierfabriken Schweiz (VgT) protiv Švicarske (br. 2) (2009.) ponovnu povredu članka 10. Konvencije. Naime, nakon utvrđenja povrede članka 10. Konvencije u predmetu VgT Verein gegen Tierfabriken protiv Švicarske (presuda, 28. lipnja 2001., zahtjev br. 34699/94), ista podnositeljica zatražila je obnovu postupka pred domaćim sudom na temelju te presude ESLJP-a. Švicarski savezni sud odbacio je taj zahtjev s obrazloženjem da udruga podnositeljica nije u dostatnoj mjeri pokazala da ispunjava pretpostavke za obnovu postupka propisane mjerodavnim švicarskim zakonom. Veliko vijeće ocijenilo je takav pristup »pretjerano formalističkim« (overly formalistic) u kontekstu svih okolnosti slučaja (§ 94. presude), zaključujući da švicarske vlasti nisu ispunile svoje pozitivne obveze iz članka 10. Konvencije (§ 98. presude).
VI. OCJENA USTAVNOG SUDA
11. Ustavni sud u ovom je ustavnosudskom postupku ispitao podnositeljeve prigovore razvrstavajući ih prema navodnim povredama Ustava i Konvencije na koje se podnositelj pozvao u ustavnoj tužbi.
A) PRIGOVORI PODNOSITELJA O POVREDI PRAVA NA PRAVIČNO SUĐENJE
12. Ustavni sud prvo je ispitao tvrdnje podnositelja o povredama članka 29. stavka 1. Ustava i članka 6.