 ‘službene radnje’ prihvaća i ovaj Vrhovni sud kada je u pitanju i kazneno djelo iz čl. 343. st. 2. KZ-a, s time da je kod kaznenog djela iz čl. 343. st. 2. KZ-a više naglasak na stvarnom položaju osobe koja ostvaruje svoje službene ovlasti, a manje na zlouporabi tih ovlasti.
Ministar i njegov zamjenik su u prvom redu službene osobe, u smislu odredbe iz čl. 89. st. 3. KZ-a.
Prihvaćajući pravno stajalište prvostupanjskog suda (o dvostrukom položaju jedne osobe i kao službene i kao odgovorne), ušli bi u područje neodgovornosti tih osoba za kaznena djela protiv službene dužnosti, a njihovu odgovornost ne možemo poistovjetiti sa odgovornošću odgovornih osoba (direktora, predsjednika ili člana uprave trgovačkog društva i sl.), kako je to obrazloženo u nastavku ove odluke (u odnosu na presudu).
Kada je riječ ‘službenoj radnji’ (kao bitnom obilježju kaznenog djela iz čl. 343. st. 2. KZ-a), prema mišljenju ovog Vrhovnog suda, treba praviti distinkciju između kaznenih djela protiv službene dužnosti u užem i širem značenju. Kazneno djelo iz čl. 343. st. 2. KZ-a predstavlja delikt kojeg treba tumačiti u širem značenju: to nije kazneno djelo kojeg službena osoba ostvaruje zlouporabom službene ovlasti na protupravan način pri poduzimanju službene radnje za koju je inače ovlaštena (kao što je to kod tzv. pravih službeničkih kaznenih djela). Ovdje se radi o tzv. nepravom službeničkom kaznenom djelu protiv službene dužnosti kod kojeg se poduzimaju radnje ili postupci službene osobe u iskorištavanju pravne i stvarne mogućnosti vezane, prije svega, na položaj te osobe (tzv. šira koncepcija kaznenog djela protiv službene dužnosti).
U slučaju kada službena osoba, u okviru svojih ovlasti, utemeljenih na javnim ovlastima, zaključi ugovor u ime i za račun državne ustanove kojoj je na čelu (sve poslove ugradnje telefonskih centrala financira ministarstvo u više fakulteta i visokih škola na području Republike Hrvatske – koje financiranje predstavlja redovni oblik djelatnosti tog ministarstva) onda takva osoba poduzima ‘službenu radnju’ u smislu bitnog obilježja kaznenog djela iz čl. 343. st. 2. KZ-a.
Iz tih razloga, prije svega, ovaj Vrhovni sud smatra da je prvostupanjski sud pogrešno primijenio kazneni zakon kada je ovlasti ministra i njegovog zamjenika isključio iz kruga službenih radnji na koje su te osobe ovlaštene – pa i radnje zaključenja ugovora o konzaltingu.«
V. SAŽETAK PRIGOVORA PODNOSITELJA
313. Kad je riječ o slučaju INA-MOL, podnositelj u cijeloj ustavnoj tužbi ustraje na tvrdnji da sudovi nisu dokazali postojanje korupcijskog sporazuma (dogovora o mitu) između njega i Z. T. Hernadija, što obrazlaže s više različitih aspekata. Tako se između ostaloga može zaključiti da pravomoćna izreka presude u slučaju INA-MOL, prema mišljenju podnositelja, ne zadovoljava zahtjeve vladavine prava jer je s obzirom na činjenični opis djela naveden u izreci presude povrijeđeno ustavno jamstvo na pravnu utvrđenost kaznenog djela (članak 3. u vezi s člankom 31. stavkom 1. Ustava).
314. Podnositelj je dalje istaknuo da su tijekom kaznenog postupka te nakon donošenja prvostupanjske presude, a prije pravomoćnog okončanja postupka, razni mediji i visoki državni dužnosnici svojim napisima i izjavama kršili njegovo ustavno pravo na presumpciju nedužnosti. U ustavnoj je tužbi naveo, a zatim uz ustavnu tužbu i priložio, mnogobrojne izjave i članke za koje smatra da su u javnosti poticale stvaranje mišljenja o tome da je kriv i prije nego što mu je pravomoćnom sudskom presudom utvrđena krivnja. Prigovorio je i prejudiciranju u javnosti ocjene činjenica prije i tijekom njihova izvođenja u kaznenom postupku (članak 28. Ustava i članak 6. stavak 2. Konvencije).
315. Najveći dio ustavne tužbe sadržava prigovore podnositelja o povredi njegova ustavnog prava na pravično suđenje, zajamčenog člankom 29. stavkom 2. alinejom 6. Ustava i člankom 6. stavkom 3. točkom (d) Konvencije. Ti se prigovori u osnovi svode na tvrdnju da je tijekom kaznenog postupka pred Županijskim sudom