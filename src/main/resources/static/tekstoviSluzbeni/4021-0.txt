51 03.06.2016 Rješenje o određivanju područja stalnoga graničnog prijelaza za međunarodni promet putnika i roba s inspekcijskim službama u cestovnom prometu Stara Gradiška
POLICIJSKA UPRAVA BRODSKO-POSAVSKA
1370
Na temelju članka 12. stavka 2. Zakona o nadzoru državne granice (»Narodne novine« broj 83/13, 27/16.), a u svezi s člankom 7. Pravilnika o uvjetima i načinu određivanja područja graničnog prijelaza (»Narodne novine« broj 150/04) i članka 5. Uredbe o graničnim prijelazima Republike Hrvatske (»Narodne novine« 79/13), Policijska uprava brodsko-posavska donosi
RJEŠENJE
O ODREĐIVANJU PODRUČJA STALNOGA GRANIČNOG PRIJELAZA ZA MEĐUNARODNI PROMET PUTNIKA I ROBA S INSPEKCIJSKIM SLUŽBAMA U CESTOVNOM PROMETU STARA GRADIŠKA
Članak 1.
Područje Stalnog graničnog prijelaza za međunarodni promet putnika i roba s inspekcijskim službama u cestovnom prometu Stara Gradiška pripada općini Stara Gradiška, Županiji brodsko-posavskoj, a nalazi se uz državnu granicu s Bosnom i Hercegovinom na 466,2 r/km lijeve obale rijeke Save. Prostire se od granične crte s Bosnom i Hercegovinom na državnoj cesti D-5, u dužini od 540 metara i širini od 150 metara te uključuje i dio mosta preko rijeke Save u dužini od 120 metara.
Članak 2.
Ukupna površina područja Graničnog prijelaza s postojećom infrastrukturom iznosi 37.000,00 m².
Članak 3.
Područje Graničnog prijelaza obuhvaća sljedeće katastarske čestice: 241/1 k.o. Uskoci, 408/1 k.o. Donji Varoš te dijelove katastarskih čestica 207 k.o. Novi Varoš, 241/2 i 408/2 k.o. Donji Varoš, 184/53 i 184/60 k.o. Uskoci.
Na području Graničnog prijelaza nalazi se pet čvrstih objekata u kojima službu obavljaju policijski i carinski službenici, djelatnici veterinarske, sanitarne i fitopatološke inspekcije, međunarodnih otpremništava te djelatnici službe za čistoću i održavanje graničnog prijelaza.
Na ulazu u Republiku Hrvatsku nalazi se glavni objekt dimenzije 62x11 m u kojem službu obavljaju policijski i carinski službenici, djelatnici sanitarne inspekcije i međunarodnih otpremništava, dok se na izlazu iz Republike Hrvatske nalazi objekt dimenzije 36x11 m, u kojem službu obavljaju policijski i carinski službenici i djelatnici službe za čistoću. Također, na ulazu u Republiku Hrvatsku nalazi se objekt veterinarske inspekcije dimenzije 46x35 m, objekt fitopatološke inspekcije dimenzije 28x20 m s nadstrešnicom dimenzije 45x28 m, i sanitarni čvor dimenzije 12x7 m.
Prostor za obavljanje granične kontrole natkriven je nadstrešnicom dimenzije 89x31 metar, a ukupni prostor za obavljanje granične kontrole obuhvaća 10 ulazno-izlaznih prometnih traka od kojih su 4 za teretni promet, a 6 za putnički, na kojima je postavljeno 6 kontrolnih kućica dimenzija 2,8x2,3 m.
Prostor za obavljanje granične kontrole teretnog prometa na ulazu sadrži kontrolnu kućicu dimenzije 3,9x2,5 m sa teretnom vagom i nadstrešnicom dimenzija 17x14 m, te 22 parkirališna mjesta za teretna vozila.
Prostor za obavljanje granične kontrole teretnog prometa na izlazu sadrži kontrolnu kućicu dimenzije 2,8x2,3 m s teretnom vagom i nadstrešnicom dimenzija 17x11,5 m, te 19 parkirališnih mjesta za teretna vozila.
Na području Graničnog prijelaza na ulazu i izlazu iz Republike Hrvatske nalaze se i uređaji za mjerenje radijacije.
Na Graničnom prijelazu nalaze se određena parkirališna mjesta za ukupno 37 osobnih vozila.
Članak 4.
Stupanjem na snagu ovog Rješenja prestaje važiti Rješenje o određivanju područja Međunarodnog cestovnog graničnog prijelaza Stara Gradiška, broj: 511-11-03-5/6-3755/2-06., od 5. lipnja 2006. godine (»Narodne novine« broj 99/06).
Članak 5.
Ovo Rješenje stupa na snagu osmog dana od dana objave u »Narodnim novinama«.
Broj: 511-11-12-1/1-3275/16.
Slavonski Brod, 23. svibnja 2016.
Načelnik Ante Zovak, v. r.
