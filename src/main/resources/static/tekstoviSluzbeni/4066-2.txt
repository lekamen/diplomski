 2012., to jest gotovo sedam mjeseci nakon pravomoćnosti rješenja sutkinje izvršenja Županijskog suda u Varaždinu od 23. studenoga 2011., da bi zatim od 31. kolovoza 2012. nadalje ponovo bili pogoršani. Dakle, gotovo sedam mjeseci nakon što su i nadležna sudbena tijela utvrdila da uvjeti podnositeljeva smještaja u Kaznionici Lepoglava ne udovoljavaju traženim standardima započelo se s izvršavanjem sudskog naloga, i to na nedosljedan način.
Unatoč činjenici da su podnositelju tijekom tih sedam mjeseci u dva navrata, u povodu njegovih pritužbi, upućena pisana objašnjenja o objektivnim okolnostima zbog kojih njegov smještaj u adekvatnije uvjete (još) nije moguć, poboljšanje uvjeta smještaja po proteku tako dugog vremenskog razdoblja, a napose poboljšanje tih uvjeta koje je samo privremeno, ne može se smatrati izvršenjem pravomoćnog rješenja sutkinje izvršenja Županijskog suda u Varaždinu od 23. studenoga 2011.
8. Člankom 23. stavkom 1. (u relevantnom dijelu) te člankom 25. stavkom 1. Ustava propisano je:
»Članak 23.
Nitko ne smije biti podvrgnut bilo kakvu obliku zlostavljanja ...
(...)«
»Članak 25.
Sa svakim se uhićenikom i osuđenikom mora postupati čovječno i poštivati njegovo dostojanstvo.
(...)«
Člankom 3. Konvencije propisano je:
»Članak 3.
Nitko se ne smije podvrgnuti mučenju ni nečovječnom ili ponižavajućem postupanju ili kazni.«
U smislu citiranih odredaba Ustava odnosno Konvencije, trpljenje i poniženje koji su povezani s nekim oblikom kažnjavanja mora nadilaziti stupanj trpljenja ili poniženja koji je u takvim slučajevima neizbježan. Međutim, država je dužna osigurati provedbu ovih mjera u uvjetima u kojima se poštuje ljudsko dostojanstvo i u kojima način i metoda izvršenja mjere ne izlažu osobu nad kojom se primjenjuju takvoj nelagodi ili trpljenju čiji bi intenzitet prelazio neizbježnu razinu, inherentnu lišenju slobode i boravku u zatvoru. Postupanje protivno dobrobiti zatvorenika nedopušteno je i dostatno je da ono doseže minimalni stupanj težine. Ocjena o tom stupnju ovisi o svim okolnostima slučaja, kao što su, primjerice, trajanje takvog postupanja ili okolnost da je cilj takvog postupanja bio (odnosno nije bio) poniziti i omalovažiti žrtvu (pored kriterija dobi, spola, zdravstvenog stanja, utjecaja na psihofizičko zdravlje zatvorenika i drugih okolnosti svakog pojedinog slučaja).
9. U konkretnom slučaju Ustavni sud nije našao razloga za ocjenu da bi postojala namjera poniziti ili omalovažiti podnositelja njegovim držanjem u neodgovarajućim uvjetima smještaja, pa tako ni neprovođenjem odluka kojima su nadležna sudbena tijela na nedvojben način utvrdila i učinila nespornim postojanje povrede podnositeljevih prava.
Razvidno je, naime, da je Kaznionica u Lepoglavi već u svojoj žalbi protiv rješenja sutkinje izvršenja Županijskog suda u Varaždinu od 23. studenoga 2011. isticala »ukupnost standardiziranih uvjeta smještaja zatvorenika«, kao objektivni ograničavajući faktor, ne osporavajući pritom utvrđene činjenice o konkretnim uvjetima u kojima je smješten podnositelj. Na objektivnu nemogućnost smještaja podnositelja u adekvatnije uvjete pozivala se Kaznionica u Lepoglavi (jednako tako i Uprava za zatvorski sustav) i u svojem kasnijem dopisu, upućenom podnositelju osobno. Stanje i podkapacitiranost penalnih institucija u Republici Hrvatskoj je opći problem. Na to je upozorio i Ustavni sud kada je Hrvatskom saboru uputio Izvješće o uvjetima života u zatvorima broj: U-X-5464/2012 od 12. lipnja 2014., koje je objavljeno u »Narodnim novinama« broj 86/14.
10. Međutim, nepostojanje namjere da se zatvorenika ponizi ili omalovaži, a jednako tako ni »zadani« smještajni kapaciteti kaznionica u Republici Hrvatskoj i uvjeti koje je u njima objektivno moguće osigurati, ne mogu isključiti utvrđenje povrede jamstava iz članaka 23. i 25. Ustava odnosno iz članka 3. Konvencije.
Ustavni sud ponavlja da je podnositelj od ukupno 21 mjeseca provedenog u Kaznionici Lepoglava bio prikladno smješten svega dva mjeseca i jedanaest dana, a ti