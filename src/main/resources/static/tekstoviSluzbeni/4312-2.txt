 prethodno okončanog upravnog postupka ako se podnositelji izrijekom ne pozovu na njegovo nerazumno trajanje i ujedno ne dokažu da su u tom postupku koristili sredstva pravne zaštite protiv šutnje administracije. Članak 72. Ustavnog zakona u tom smislu propisuje:
Članak 72.
Tužba je nedopuštena: (...) ako podnositelj tužbe u prethodnom postupku nije koristio dopušteno pravno sredstvo (...).«
»4.3. Ustavni sud utvrđuje da u situacijama opetovanog ponavljanja upravnih postupaka zbog poništavanja upravnih akata i vraćanja predmeta na ponovni upravni postupak od strane Upravnog suda Republike Hrvatske ima razumnog opravdanja sagledavati ukupno trajanje upravnih i upravnosudskih postupaka zajedno, i na toj osnovi prosuđivati eventualnu povredu podnositeljevog ustavnog prava zajamčenog člankom 29. stavkom 1. Ustava i konvencijskog prava zajamčenog člankom 6. stavkom 1. Konvencije...«
7. Sukladno citiranom stajalištu Ustavnog suda, jedna od pretpostavki za dopuštenost ustavne tužbe podnesene na temelju članka 63. Ustavnog zakona jest ta da je podnositelj prethodno koristio dopušteno pravno sredstvo protiv nerazumne duljine postupka.
U slučaju ponavljanja upravnog postupka zbog ukidanja upravnog akta i vraćanja predmeta na ponovni upravni postupak potrebno sagledati ukupno trajanje upravnog i upravnosudskog postupka zajedno.
8. U konkretnom slučaju podnositeljica je koristila pravno sredstvo koje joj je bilo na raspolaganju i to tužbu radi šutnje uprave u smislu članka 26. stavka 1. Zakona o upravnim sporovima (»Narodne novine« broj 53/91., 9/92. i 77/92., u daljnjem tekstu: ZUS).
9. Podnositeljica je 23. siječnja 2004. podnijela tužbu zbog šutnje Ministarstva znanosti i nerješavanja žalbe izjavljene protiv rješenja Fakultetskog vijeća Ekonomskog fakulteta Sveučilišta u Zagrebu broj: 251-56-01/03-26-17 od 26. lipnja 2003.
Presudom Upravnog suda broj: Us-832/2004-15 od 6. prosinca 2007. uvažena je tužba podnositeljice te je poništeno rješenje Ministarstva znanosti klasa: UP/II-602-05/04-01/0007; urbroj: 533-04-04-2 od 10. svibnja 2004.
Uvažavajući činjenicu da se podnositeljica koristila tužbom radi šutnje uprave, da je upravni postupak još uvijek u tijeku, Ustavni sud utvrđuje da je ustavna tužba u konkretnom slučaju dopuštena te će razmotriti njezinu osnovanost.
V. OSNOVANOST USTAVNE TUŽBE
10. Ustavni sud ponavlja da se razumnost duljine postupka uvijek mora procjenjivati u svjetlu okolnosti konkretnog slučaja prema sljedećim kriterijima: složenosti predmeta, ponašanju podnositelja i nadležnih tijela te važnosti predmeta postupka za podnositelja.
1) Duljina upravnog i sudskog postupka
11. Podnositeljica je 22. siječnja 2004. podnijela tužbu radi šutnje uprave, i tada je nastao »spor« u smislu članka 29. stavka 1. Ustava.
Presudom Upravnog suda broj: Us-832/2004-15 od 6. prosinca 2007. uvažena je tužba podnositeljice te je poništeno rješenje Ministarstva znanosti klasa: UP/II-602-05/04-01/0007; urbroj: 533-04-04-2 od 10. svibnja 2004.
Ministarstvo znanosti nije donijelo »novo« rješenje sukladno presudi Upravnog suda broj: Us-832/2004-15 od 6. prosinca 2007.
Ustavna tužba podnesena je 12. prosinca 2014.
12. Ustavni sud utvrđuje da u konkretnom slučaju, nakon donošenja presude Upravnog suda pravno relevantno razdoblje još nije završilo jer je upravni postupak još u tijeku pa je potrebno sagledati ukupno trajanje upravnosudskog i upravnog postupka (koji mu je slijedio) zajedno, a oni su se do donošenja ove ustavnosudske odluke vodili dvanaest (12) godina, četiri (4) mjeseca i trinaest (13) dana.
2) Složenost sudskog predmeta
13. Ustavni sud ocjenjuje da u konkretnom slučaju nije riječ o složenijem predmetu.
3) Postupanje nadležnog upravnog tijela i suda
14. Ustavni sud utvrdio je da u razmatranom, pravno relevantnom razdoblju, Ministarstvo znanosti nije poduzelo nijednu radnju nakon donesene presude Upravnog suda niti je do donošenja odluke Ustavnog suda u ustavnosudskom predmetu donijelo odluku o podnositeljičinom predmetnom zahtjevu.