 Krpana, sporni ugovor o darovanju, pravni posao Martina Krpana s trećim osobama
a) Brak između podnositeljice i Martina Krpana te zajedničko stjecanje darovanog stana
7. Podnositeljica i Martin Krpan sklopili su brak 20. lipnja 1987.
Potom su 2. veljače 1995. kupili 1/3 obiteljske stambene zgrade u Zagrebu, Podfuščak 13A, sagrađene na k.č.br. 1737/45, upisane u zk. ul. br. 5357, k. o. Šestine. U naravi je riječ o trosobnom stanu na 1. katu površine 85,51 m2 i vrtu površine 140 m2.
Podnositeljica je 1999. podnijela nadležnom centru za socijalnu skrb zahtjev za pokretanje postupka mirenja bračnih drugova, a potom su podnositeljica i Martin Krpan prvostupanjskom sudu podnijeli sporazumni zahtjev za razvod braka. Presudom prvostupanjskog suda broj: P2-1527/99 od 22. veljače 2000. brak između podnositeljice i Martina Krpana je razveden. Potom je podnositeljica promijenila prezime Krpan u djevojačko Škreblin.
b) Sporni ugovor o darovanju
8. Prije nego je navedeni brak razveden, Martin Krpan je darovnim ugovorom od 28. listopada 1999., te aneksom tog ugovora od 3. prosinca 1999. darovao podnositeljici svoj suvlasnički dio zajedničkog stana.
c) Pravni posao Martina Krpana sklopljen s Marijom Jančić i Hendrikom Leendertom
9. Navedenom darovanju i razvodu braka vremenski je prethodio ugovor o izvođenju građevinskih radova koji je Martin Krpan kao vlasnik građevinske zanatske radnje sklopio s Marijom Jančić i Hendrikom Leendertom, radi izvođenja građevinskih radova na njihovom objektu u Brdovcu, I. Gregorića 28, za što su mu oni isplatili 178.322,25 kn.
Kako Martin Krpan nije izvršio ugovorene radove, Marija Jančić i Hendrik Leendert su protiv njega prvostupanjskom sudu podnijeli tužbu radi raskida ugovora o izvođenju građevinskih radova i povrata isplaćenog iznosa.
Presudom na temelju priznanja prvostupanjskog suda broj: Pl-14551/99 od 28. prosinca 1999. raskinut je navedeni ugovor o izvođenju građevinskih radova te je naloženo Martinu Krpanu vratiti Mariji Jančić i Hendriku Leendertu iznos od 178.322,25 kn.
Međutim, Martin Krpan nije vratio navedeni iznos Mariji Jančić i Hendriku Leendertu.
2) Parnični postupak radi utvrđenja ništavim spornog darovnog ugovora
a) Pokretanje parničnog postupka i argumenti stranaka
10. Marija Jančić i Hendrik Leendert podnijeli su 17. veljače 2003. prvostupanjskom sudu tužbu protiv Martina Krpana i podnositeljice radi utvrđenja ništavim darovnog ugovora 28. listopada 1999. i aneksa tog ugovora od 3. prosinca 1999.
U historijatu tužbe tužitelji su naveli da je pravomoćnom presudom prvostupanjskog suda broj: Pl-14551/99 od 28. prosinca 1999. utvrđeno njihovo potraživanje prema Martinu Krpanu, te da je on prije donošenja te presude darovao podnositeljici svoj suvlasnički dio zajedničkog stana. Navedeno darovanje izvršeno je radi onemogućavanja naplate njihove tražbine. U podnescima od 13. srpnja 2006. i 8. siječnja 2007. tužitelji su naveli da je podnositeljica znala za njihovu tražbinu.
Prema stajalištu tužitelja, sporni ugovor o darovanju protivan je moralu društva i ništav, jer je Martin Krpan darovao podnositeljici svoj dio stana radi onemogućavanja naplate njihove tražbine.
U odgovoru na tužbu, predanom na ročištu održanom 19. travnja 2006., podnositeljica je u bitnome istaknula kako se tužbom pobijaju pravne radnje dužnika poduzete na štetu vjerovnika pa stoga nije dopušteno tražiti utvrđenje ništavim spornog ugovora o darovanju, nego isključivo utvrđenje gubitka učinka spornog ugovora o darovanju u odnosu na tužitelje.
Pri tome se podnositeljica pozvala na pravno shvaćanje Vrhovnog suda izneseno u presudama broj: Rev 2620/1994-2 od 16. veljače 1995. i broj: Rev 1342/1998-2 od 11. studenoga 1999.
Također je podnositeljica istaknula da je u konkretnoj pravnoj stvari nastupila zastara jer je tužba podnesena po isteku zakonom propisanog roka.
Hendrik Leendert preminuo je 3. svibnja 2007. te je Marija Jančić kao njegova nasljednica (supruga) preuzela u cijelosti navedenu parnicu.
b) Prva presuda