 odnosno nije imalo nikakvog negativnog učinka na tržištu, kako je surađivao s Agencijom tijekom cijelog postupka i kako ne postoje otegotne okolnosti u ovom postupku.
Slijedom navedenog, poduzetnik predlaže Agenciji obustaviti postupak, a podredno izreći mu simboličnu upravno-kaznenu mjeru.
Pisana obrana poduzetnika Bilić-Erić d.o.o.
Dana 3. prosinca 2014. u Agenciji je zaprimljena pisana obrana poduzetnika Bilić-Erić d.o.o., u kojoj se očituje na navode Obavijesti o utvrđenom činjeničnom stanju te se, u bitnome, navodi kako slijedi.
Poduzetnik Bilić Erić smatra kako ispunjava uvjete za izricanje simbolične upravno-kaznene mjere s obzirom na to da narušavanje tržišnog natjecanja nije bilo značajno, a podredno, predlaže izreći upravno-kaznenu mjeru u najnižem mogućem iznosu.
Navedeni poduzetnik je naveo kako je na samo jednom natječaju ponudio sporni iznos od 32,50 kuna te je istaknuo da je i prije spornog sastanka i poslije istog nudio iste ili slične cijene, tj. veće ili manje u odnosu na sporni iznos.
Predmetni poduzetnik ističe kako nije postojala nikakva namjera za narušavanje tržišnog natjecanja na strani poduzetnika, odnosno da je povreda mogla nastati samo kao posljedica nehaja, a ujedno ističe i da sporazum nije primjenjivan i da poduzetnik nikad nije ranije bio odgovoran za povredu propisa o tržišnom natjecanju.
Pisana obrana poduzetnika V Grupa d.o.o.
Dana 14. studenog 2014. u Agenciji je zaprimljena pisana obrana poduzetnika V Grupa d.o.o., u kojoj se očituje na navode Obavijesti o utvrđenom činjeničnom stanju te se, u bitnome, navodi kako slijedi.
Poduzetnik V Grupa ponovno ističe da se radilo o jednom sastanku, a ne i o usklađenom djelovanju.
Nadalje, zbog činjenice da nije došlo do povrede tržišnog natjecanja, da ne postoji namjera poduzetnika ni štetne posljedice za slobodno tržište navedeni poduzetnik smatra da ne postoje uvjeti za izricanje upravno-kaznene mjere te predlaže izricanje simbolične upravno-kaznene mjere.
Poduzetnik ističe da je povreda trajala iznimno kratko, kako je od strane V Grupa samo na dva natječaja ponuđena cijena od 32,50 kuna te je istaknuo dobru suradnju s Agencijom.
Ujedno, predmetni poduzetnik ukazao je kako se nalazi u teškoj financijskoj situaciji, te dostavlja rješenje o otvaranju predstečajne nagodbe, klasa: UP-I/110/07/14-01/6132, urbroj: 04-06-14-6132-19 od 13. ožujka 2014. (dalje: rješenje o otvaranju predstečajne nagodbe).
Zaključno, poduzetnik ističe kako ne postoje otegotne okolnosti u ovom postupku.
Pisana obrana poduzetnika Arsenal Ivezić d.o.o.
Dana 17. studenog 2014. u Agenciji je zaprimljena pisana obrana poduzetnika Arsenal Ivezić, u kojoj se očituje na navode Obavijesti o utvrđenom činjeničnom stanju te se, u bitnome, navodi kako slijedi.
Poduzetnik Arsenal Ivezić istaknuo je kako je Vijeće za zaštitu tržišnog natjecanja pogrešno utvrdilo da su stranke postigle zabranjeni sporazum.
Nadalje, naveo je kako je tema sastanka bilo razgovor o stanju u zaštitarstvu te se unutar toga kao tema pojavila trošak sata rada zaštitara u navedenom iznosu od 32,50 kuna.
Zbog navedenog, predmetni poduzetnik ističe kako nema uvjeta za izricanje bilo kakve upravno-kaznene mjere te kako bi mu izricanje iste ugrozilo poslovanje i ekonomsku održivost.
9.1. Glavna rasprava
Kako bi se strankama dala mogućnost za davanje obrane te u svrhu izvođenja dokaza radi utvrđivanja postojanja uvjeta za izricanje upravno-kaznene mjere, te utvrđivanja olakotnih i otegotnih okolnosti kao kriterija za određivanje visine upravno-kaznene mjere propisane odredbama ZZTN-a, Agencija je 28. studenog 2014. i 10. prosinca 2014. održala glavne rasprave.
Predstavnica poduzetnika Sokol Marić izjavila je kako poduzetnik ostaje kod svih navoda danih u dosadašnjem postupku te kako u cijelosti potvrđuje navode iz podneska od 17. studenog 2014. koji se ima smatrati pisanom obranom poduzetnika. Predstavnica navodi kako nema više ništa za nadodati te predlaže izricanje simbolične upravno-kaznene mjere poduzetniku.