 Komori u roku koji im je određen omogućiti provedbu stručnog nadzora i osigurati uvjete za neometan rad u okviru ovlaštenja propisanih člankom 41. ovoga Zakona.
Suradnja Komore i ministarstva nadležnog za graditeljstvo i prostorno uređenje
Članak 43.
(1) U obavljanju stručnog nadzora iz članka 41. ovoga Zakona Komora surađuje s Ministarstvom.
(2) Ako se pri obavljanju stručnog nadzora utvrdi povreda propisa iz djelatnosti graditeljstva i prostornog uređenja, Komora je dužna o tome bez odgađanja, a najkasnije u roku od 15 dana od dana saznanja, izvijestiti nadležnu inspekciju Ministarstva.
Članak 44.
Komore su dužne dostaviti Ministarstvu godišnje izvješće o provedenim nadzorima nad radom članova Komore koje obvezno sadržava podatke o provedbi godišnjeg plana nadzora nad radom članova Komore, podatke o poduzetim mjerama radi primjene propisa, podatke o izrečenim stegovnim mjerama te prijedloge za unapređenje stručnog nadzora.
IX. STEGOVNA ODGOVORNOST OVLAŠTENOG ARHITEKTA, OVLAŠTENOG ARHITEKTA URBANISTA, OVLAŠTENOG INŽENJERA, OVLAŠTENOG VODITELJA GRAĐENJA, OVLAŠTENOG VODITELJA RADOVA I STRANIH OVLAŠTENIH OSOBA
Stegovna djela
Članak 45.
(1) Ovlašteni arhitekti, ovlašteni arhitekti urbanisti, ovlašteni inženjeri, ovlašteni voditelji građenja i ovlašteni voditelji radova te strana osoba upisana u imenik stranih ovlaštenih osoba Komore odgovaraju za teže i lakše povrede dužnosti i ugleda arhitekata, odnosno inženjera pred stegovnim tijelima Komore.
(2) Teža povreda je svako narušavanje dužnosti i ugleda arhitekata ili inženjera i povreda načela i pravila utvrđenih statutom i Kodeksom strukovne etike, koje ima teže značenje s obzirom na važnost ugroženog dobra, prirodu povrijeđene dužnosti, visinu materijalne štete ili druge posljedice te s obzirom na okolnosti pod kojima je radnja izvršena ili propuštena.
(3) Lakša povreda je narušavanje dužnosti i ugleda i povreda Kodeksa strukovne etike koja je manjeg značenja.
Stegovne mjere
Članak 46.
(1) Za teže povrede dužnosti i ugleda ovlaštenog arhitekta, ovlaštenog arhitekta urbanista, ovlaštenog inženjera, ovlaštenog voditelja građenja i ovlaštenog voditelja radova te strane ovlaštene osobe statutom Komore može se kao stegovna mjera odrediti:
– ukor
– novčana kazna u iznosu od 5000,00 do 50.000,00 kuna
– zabrana obavljanja poslova u trajanju od jedan mjesec do tri godine
– prestanak članstva u Komori
– brisanje iz evidencije stranih ovlaštenih osoba.
(2) Za lakše povrede dužnosti i ugleda arhitekata, odnosno inženjera iz stavka 1. statutom Komore može se kao stegovna mjera odrediti:
– opomena i
– novčana kazna u iznosu od 500,00 do 5000,00 kuna.
(3) U slučaju izricanja stegovne mjere zabrane obavljanja poslova nadležno tijelo Komore će po službenoj dužnosti istu upisati u imenik ovlaštenih arhitekata, imenik ovlaštenog arhitekta urbanista, imenik ovlaštenih inženjera, imenik ovlaštenih voditelja građenja, odnosno imenik ovlaštenih voditelja radova i stranih ovlaštenih osoba.
(4) Ovlašteni arhitekti, ovlašteni arhitekti urbanisti, ovlašteni inženjeri, ovlašteni voditelji građenja, ovlašteni voditelji radova te strane ovlaštene osobe kojima je izrečena stegovna mjera zabrane obavljanja poslova dužni su u roku od osam dana od dana pravomoćnosti odluke kojom je takva mjera izrečena vratiti pečat i iskaznicu ovlaštenog arhitekta, ovlaštenog arhitekta urbanista, ovlaštenog inženjera, ovlaštenog voditelja građenja, ovlaštenog voditelja radova ili strane ovlaštene osobe.
Članak 47.
Iznos novčane kazne i iznos troškova stegovnog postupka uplaćuje se u korist proračuna Komore.
Pokretanje stegovnoga postupka
Članak 48.
(1) Stegovni postupak pokreće po službenoj dužnosti stegovno tijelo određeno statutom Komore.
(2) Iznimno od stavka 1. ovoga članka, ako je prijavitelj Ministarstvo ili upravno tijelo velikoga grada, Grada Zagreba ili županije nadležno za upravne poslove graditeljstva ili prostornoga uređenja, stegovni postupak pokreće se bez prethodnog postupka pred stegovnim tužiteljem.
Pravo žalbe