31 18.03.2015 Odluka Ustavnog suda Republike Hrvatske broj: U-III-3823/2014 od 17. veljače 2015.
USTAVNI SUD REPUBLIKE HRVATSKE
644
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Ivan Matija, Antun Palarić, Duška Šarin, Aldo Radolović i Miroslav Šeparović, članovi Vijeća, u postupku koji je ustavnom tužbom pokrenuo Kristijan Šipek iz Rijeke, kojeg zastupa Berislav Pavišić, odvjetnik u Rijeci, na sjednici održanoj 17. veljače 2015. donio je
ODLUKU
I. Ustavna tužba se usvaja.
II. Ukida se presuda Prekršajnog suda u Rijeci broj: P-4768/10-6 od 21. svibnja 2014.
III. Predmet se vraća Prekršajnom sudu u Rijeci na ponovni postupak i odlučivanje.
IV. Ova odluka objavit će se u »Narodnim novinama.«
Obrazloženje
I. POSTUPAK PRED USTAVNIM SUDOM
1. Ustavna tužba podnesena je protiv presude Prekršajnog suda u Rijeci broj: P-4768/10-6 od 21. svibnja 2014. (u daljnjem tekstu: osporena presuda) kojom je podnositelj, kao okrivljenik, proglašen krivim zbog počinjenja prekršaja iz članka 51. stavka 1. Zakona o sigurnosti prometa na cestama (»Narodne novine« broj 67/08., 48/10., 74/11. i 80/13.) pa mu je na temelju članka 43. Prekršajnog zakona (»Narodne novine« broj 107/07.) primijenjena prekršajnopravna sankcija opomene.
Istom presudom, na temelju članaka 138. i 139. Zakona o prekršajima podnositelj je dužan platiti i troškove prekršajnog postupka u iznosu od 4.023,61 kuna i troškove vještačenja u iznosu od 3.923,61 kuna, kao i paušalni trošak prekršajnog postupka u visini 100,00 kuna.
2. Podnositelj smatra da mu je osporenom presudom povrijeđeno ustavno pravo zajamčeno člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
II. POSTUPCI PRED NADLEŽNIM TIJELIMA
3. Za potrebe ustavnosudskog postupka pribavljen je spis Prekršajnog suda u Rijeci broj: P-4768/10.
4. Iz obveznog prekršajnog naloga Ministarstva unutarnjih poslova, Policijske uprave primorsko-goranske, Postaje prometne policije Rijeka razvidno je da se podnositelj dana 4. lipnja 2010. u 03,55 h u Kraljevici, kao vozač osobnog vozila marke »Škoda« reg. br. RI-157-MU, kretao ul. Kalina iz smjera juga u smjeru sjevera i dolaskom kod kbr. 16, na kolniku koji je namijenjen za kretanje vozila u oba smjera, gdje je kolnik u usponu za 5 % u blago preglednom zavoju dovezao neprilagođenom brzinom (brzinom od oko 82 km/h) te je prednjim desnim pneumatikom udario u betonsku stepenicu ispred ulaza u kbr. 16 uslijed čega se vozilo od siline naleta odbilo, podiglo i prevrnulo na krov, zaustavivši se na sredini ceste između oba kolnika.
5. Slijedom navedenog uz kvalifikaciju da se radi o prekršaju iz članka 51. stavka 1. Zakona o sigurnosti prometa na cestama, podnositelj je kažnjen novčanom kaznom u iznosu od 2000,00 kuna.
Protiv prekršajnog naloga podnositelj je 3. kolovoza 2010. izjavio prigovor kojim je poricao krivnju za navedeni prekršaj, te je postupak nastavljen kao žurni.
Zamolnicom za pravnu pomoć od 25. kolovoza 2010. Prekršajni sud u Rijeci obratio se Prekršajnom sudu u Crikvenici radi ispitivanja podnositelja.
5.1. Prekršajnom sudu u Rijeci 1. prosinca 2010. vraćen je spis prekršajnog predmeta, s dopisom od 19. studenoga 2010. kojim podnositelj zbog spriječenosti pristupanja na ročište određeno za dan 19. studenoga 2010. sudu dostavlja pisano očitovanje i obranu. U pisanoj obrani podnositelj je između ostalog naveo:
»(...) Poričem učin prekršaja koji mi se stavlja na teret ... nije točno da sam vozio neprilagođenom brzinom. Štoviše, uslijed vremenskih uvjeta vozio sam ispod 40 km/h što je i manje od dopuštene brzine ... Predlažem da se kao dokaz provede prometno vještačenje na okolnost dinamike nastanka prometne nezgode kao i očevid na licu mjesta uz prisustvo prometnog vještaka ... Molim da se meni i mojem branitelju dostavi poziv za naredno ročište ili odluka povodom dokaznih prijedloga.
(...)«.
U spis predmeta