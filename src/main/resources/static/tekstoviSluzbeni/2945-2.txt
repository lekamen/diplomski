 pretpostavke za određivanje rasprave i vođenje kaznenog postupka. Članak 525. stavak 2. ZKP-a/08 ne propisuje formalne i materijalne pretpostavke koje se odnose na privatnu tužbu već upućuje na druge odredbe ZKP-a/08 koje se odnose na optužnicu. Sudac istrage ispitat će tako, između ostalog, je li optužnicu podnio ovlašteni tužitelj (članak 344. stavak 1. točka 1.) i je li optužnica podignuta nakon što su ispunjeni zakonski uvjeti (članak 344. stavak 1. točka 2.), pri čemu je jedan od tih zakonskih uvjeta i taj da prije podizanja optužnice osumnjičenik mora biti ispitan, osim ako je u optužnici predloženo suđenje u odsutnosti (članak 341. stavak 3.). Ako utvrdi da postoje razlozi, odnosno da nisu ispunjene propisane pretpostavke, sudac pojedinac donijet će rješenje o odbacivanju privatne tužbe (članak 525. stavak 3.).
4.3. U konkretnom slučaju, podnositelj je privatnom tužbom od 16. siječnja 2013. istaknuo svoj interes za kazneni progon Rudolfa Ivkovića zbog kaznenog djela klevete, jer je o podnositelju u tisku i pred drugim osobama iznosio neistine koje su mogle naškoditi njegovoj časti i ugledu.
Općinski sud u Rijeci je privatnu tužbu podnositelja odbacio, a njegova stajališta potvrdio je Županijski sud u Rijeci kao drugostupanjski sud, iz razloga što prije njena podnošenja okrivljenik nije ispitan pred sudom.
4.4. Ustavni sud ističe da je odgovarajuća i smislena primjena formalnih i materijalnih pretpostavki za vođenje postupka po optužnici kao i razloga iz stavka 3. članka 525. ZKP-a o odbacivanju optužnice i na slučajeve privatne tužbe, razumljiva i opravdana. Zakonodavac ne mora za svaki institut posebno propisati pretpostavke za njihovu primjenu, ukoliko je zbog njihove sličnosti moguće uputiti na (odgovarajuću) primjenu pretpostavki propisanih za jedan institut (u konkretnom slučaju optužnicu). Uostalom, zadaća je, i to prije svega redovnih sudova tumačiti i primjenjivati pravne norme materijalnog i postupovnog prava. To se osobito tiče tumačenja zakonskih pravila postupovne naravi, kao što su pretpostavke za podnošenje pravnih sredstava. To tumačenje mora imati svoje racionalno i logično opravdanje i ne smije stranke lišiti biti njihovog prava na pristup sudu.
Primjenjujući navedeno na konkretan slučaj, koji se odnosi na tumačenje postupovnih pravila vezanih uz formalnu ispravnost privatne tužbe u povodu koje se vodi skraćeni kazneni postupak, Ustavni sud zaključuje da je pristup sudova u konkretnom slučaju podnositelja lišio biti njegova prava – prava na pristup sudu. Naime, u postupcima po privatnoj tužbi ne postoji procesna radnja prethodnog ispitivanja osumnjičenika (okrivljenika) iz članka 341. stavka 3. ZKP-a, odnosno ne predviđa se obveza prethodnog ispitivanja okrivljenika. Stoga inzistirati na doslovnoj primjeni svih pretpostavki propisanih za podizanje optužnice, uključujući i prethodno ispitivanje okrivljenika (članak 341. stavak 3. ZKP-a), kako to smatraju redovni sudovi u konkretnom slučaju, podnositelja, a i sve druge osobe, potencijalne privatne tužitelje, faktično onemogućava u podnošenju privatne tužbe. Oni ju stvarno nikada ne bi mogli podnijeti, jer ne ispunjavaju jednu od pretpostavki (ispitivanje osumnjičenika), iako formalno imaju pravo na podnošenje privatne tužbe.
Ustavni sud ocjenjuje da je podnositelj ustavne tužbe, u svojstvu privatnog tužitelja, bio nerazmjerno onemogućen u svom ustavnom pravu na pristup sudu. Stoga je u konkretnom slučaju došlo do povrede podnositeljeva »prava na sud", a time i do povrede njegova prava na pravično suđenje, zajamčenog člankom 29. stavkom 1. Ustava.
5. Ustavni sud opetovano ističe da je sadržaj ustavnog prava zajamčenog člankom 29. stavkom 1. Ustava ograničen na jamstva pravičnog suđenja. Sukladno tome, ocjenjujući navode ustavne tužbe sa stajališta tog ustavnog prava, Ustavni sud ispituje eventualno postojanje povreda u postupcima pred sudovima i na temelju toga ocjenjuje je li postupak – razmatran kao jedinstvena cjelina – bio vođen na način koji je