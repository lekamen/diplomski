 donesene u postupku izvršenja ove odluke Ustavnog suda. Eventualna mogućnost posrednog učinka ishoda arbitražnog postupka na osobnu pravnu poziciju podnositelja na dan donošenja ove odluke krajnje je hipotetska i kao takva mora biti isključena iz bilo kakve daljnje rasprave.
B. ČINJENICE I OKOLNOSTI VEZANE UZ KAZNENO DJELO PRIMANJA MITA
260. S obzirom na razlike u prikazu činjeničnih okolnosti slučaja u nalogu o pokretanju istrage, optužnici i izreci pravomoćne presude, a uvažavajući činjenicu da je poslije provedene istrage nadležno tijelo optužilo podnositelja ustavne tužbe za kazneno djelo primanja mita (ne i za kazneno djelo zlouporabe položaja i ovlasti), da je obustavilo kazneni progon protiv Damira Polančeca, a razdvojilo kazneni spis protiv Z. T. Hernadija, kojemu se sudi in absentia, Ustavni sud na ovom mjestu smatra potrebnim prikazati činjenice slučaja INA-MOL po ključnim sudionicima i događajima, onako kako su na kraju utvrđene u pravomoćnoj sudskoj presudi odnosno proizlaze iz spisa predmeta.
1) Sudionici u novčanoj transakciji (mitu namijenjenom podnositelju)
261. U vrijeme počinjenja djela, Z. T. Hernadi bio je predsjednik uprave mađarske naftne kompanije MOL.
Kasnije je dobio status okrivljenika u predmetu INA-MOL zbog kaznenog djela davanja mita. Protiv njega se u Republici Hrvatskoj vodi odvojeni kazneni postupak. Obrana podnositelja tražila je da se u kaznenom postupku protiv podnositelja zbog počinjenja kaznenog djela primanja mita Z. T. Hernadi ispita u svojstvu svjedoka obrane.
262. U vrijeme počinjenja djela, Robert Ježić bio je:
– manjinski dioničar u tvrtki Xenoplast & Shipping AG iz Švicarske,
– vlasnik tvrtke DIOKI Holding AG, Bahnhofstrasse 10, CH-63 Zug, iz Švicarske.
U ovoj se odluci tvrtka Xenoplast & Shipping AG iz Švicarske skraćeno naziva: Xenoplast-Švicarska, a tvrtka DIOKI Holding AG iz Švicarske: DIOKI-Švicarska.
262.1. Kasnije je došlo do pripajanja tvrtke Xenoplast-Švicarska tvrtki DIOKI-Švicarska, koja je postala pravni sljednik tvrtke Xenoplast-Švicarska. To proizlazi iz dopisa pisanog u Zürichu 8. rujna 2011. na memorandumu odvjetničkog društva Wenger & Vieli, u kojem odvjetnik (Stephan Edgar Hurlimann) obavještava Roberta Ježića da je društvo Xenoplast & Shipping A.G. (»Xenoplast«) dalo »društvu Dioki Holding AG (‘Holding’) subordinirani kredit u iznosu od EUR 4.431.351,41« i da se Ugovor o subordinaciji nalazi u prilogu tog dopisa. Također ga izvještava da su se društva Holding i Xenoplast retroaktivno pripojila 1. siječnja 2011. te da je »Holding od Xenoplasta preuzeo svu imovinu i obveze« i da je »Holding odgovoran za podmirivanje obveza Xenoplasta«. Konačno, u dopisu je navedeno i ovo: »Članovi uprave izjavili su da će sve obveze biti podmirene. Međutim, moguće je da će to potrajati određeno vrijeme, s obzirom da se dio imovine mora otuđiti radi generiranja potrebne likvidnosti. Uprava Holdinga potvrđuje da će se ta sredstva koristi za podmirenje bilo kakvih dugova Xenoplasta prema Republici Hrvatskoj u iznosu od 5 milijuna eura« (prijevod, listovi 2.230 i 2.231 spisa; engleski jezik, listovi 2.232 i 2.233).
Robert Ježić kasnije je bio svjedok u kaznenom postupku protiv podnositelja.
263. U vrijeme počinjenja djela, Stephan Edgar Hurlimann (u daljnjem tekstu: S. E. Hurlimann) bio je odvjetnik i izvršni direktor tvrtke Xenoplast-Švicarska.
Kasnije je imao status svjedoka u kaznenom postupku protiv podnositelja, ali nije neposredno ispitan odnosno nije osobno iskazivao pred sudom, već je samo pročitan njegov iskaz koji je dao u fazi postupka prije suđenja (pred USKOK-om).
264. Za Imru Fazakasa utvrđeno je da je bio osoba od povjerenja Z. T. Hernadija. Kasnije je bio svjedok u kaznenom postupku protiv podnositelja.
Kako proizlazi iz prvostupanjske presude, Imre Fazakas bio je u vrijeme počinjenja djela (sljedeće podatke treba uzeti s rezervom jer se čini kao da poslovni status Imre Fazakasa u vrijeme počinjenja djela nije do kraja rasvijetljen ili je pak u presudi nejasno prikazan):