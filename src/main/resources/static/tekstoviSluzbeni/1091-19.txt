 tehničke zaštite i koji moraju biti pohranjeni u svakoj od poslovnica novčarske institucije.
(6) Novčarske institucije iz članka 5. ovoga Zakona, pravne osobe i obrti koji obavljaju poslove privatne zaštite u poslovnicama novčarskih institucija i prilikom obavljanja poslova distribucije novca i vrijednosti te sve druge osobe koje obrađuju osobne podatke dužne su poduzeti tehničke, kadrovske i organizacijske mjere zaštite podataka koje su potrebne da bi se osobni i drugi službeni podaci zaštitili od slučajnog gubitka ili uništenja i od nedopuštenog pristupa, nedopuštene promjene, nedopuštenog objavljivanja i svake druge zloporabe te utvrditi obvezu osoba koje su zaposlene u obradi podataka na potpisivanje izjave o povjerljivosti.
(7) Novčarske institucije iz članka 5. ovoga Zakona dužne su odrediti jednu ili više osoba koje će imati pravo uvida u osobne i druge službene podatke prikupljene u svrhu provođenja mjera zaštite iz ovoga Zakona, koje će biti zadužene voditi brigu o sigurnosti i rokovima čuvanja osobnih i drugih službenih podataka te o njihovoj dostavi policiji i drugim ovlaštenim tijelima.
VIII. NADZOR NAD PROVEDBOM MJERA
Članak 39.
(1) Policijski službenik ovlašten je ući u poslovni prostor novčarskih institucija iz članka 5. stavka 1. točke 6. do 14. ovoga Zakona te utvrditi uspostavu tjelesne i tehničke zaštite u postupku pregleda poslovnice. O obavljenom pregledu policijski službenik podnosi pisano izvješće koje se dostavlja ustrojstvenoj jedinici Ministarstva nadležnoj za nadzor djelatnosti privatne zaštite.
(2) Inspekcijski nadzor nad provedbom ovoga Zakona i propisa donesenih na temelju njega provode službenici za nadzor djelatnosti privatne zaštite Ministarstva (u nastavku teksta: inspektori).
(3) Inspektori iz stavka 2. ovoga članka službenom iskaznicom i značkom inspektora dokazuju svoje službeno svojstvo, identitet i ovlasti.
(4) Prilikom obavljanja nadzora iz stavka 2. ovoga članka, kada postoje opravdani sigurnosni razlozi, inspektori mogu koristiti pomoć policijskih službenika.
Članak 40.
(1) Inspektori su u obavljanju nadzora ovlašteni:
1. provjeravati i utvrđivati identitet fizičkih osoba i odgovornih osoba novčarskih institucija koje u svojoj djelatnosti posluju gotovim novcem i vrijednostima te istovjetnost predmeta koji su vezani uz mjere zaštite osoba, novca i vrijednosti
2. pozivati osobe iz točke 1. stavka 1. ovoga članka radi davanja obavijesti o činjenicama i okolnostima važnim za utvrđivanje ispunjavanja mjera zaštite osoba, novca i vrijednosti pri raspolaganju gotovim novcem i vrijednostima i postizanja svrhe nadzora
3. privremeno izuzeti predmet ako okolnosti upućuju na to da je vezan za počinjenje prekršaja, ili ako može poslužiti kao dokaz u postupcima koji se provode nakon inspekcijskog nadzora
4. fotografirati ili snimiti osobe, pregledati, fotografirati ili snimiti zgrade, objekte, poslovne prostorije i druge prostorije i prostore, objekte namijenjene za rad s pripadajućim prostorima, prostorijama i instalacijama, stambene prostorije i prostore odnosno stambene zgrade, stanove i kuće, proizvode, uređaje, opremu, sredstva rada, vozila, poslovne knjige, registre, dokumente, ugovore, isprave i drugu poslovnu dokumentaciju koja omogućuje uvid u poslovanje gotovim novcem i vrijednostima pravne osobe i obrta u svezi s provođenjem mjera zaštite osoba, novca i vrijednosti pri obavljanju inspekcijskih nadzora te u slučajevima kada postoje osnovane sumnje da je počinjen prekršaj i potrebno je utvrditi ili razjasniti činjenice
5. pokrenuti postupak privremene zabrane rada poslovnice novčarske institucije koja ne otkloni utvrđene nepravilnosti naložene rješenjem Ministarstva ili nadležne policijske uprave dok novčarska institucija ne otkloni utvrđene nepravilnosti
6. pokrenuti prekršajni postupak na temelju nepravilnosti utvrđenih neposrednim inspekcijskim nadzorom ili po izvješću policijskog službenika
7. obavljati i druge radnje u skladu s inspekcijskim nadzorom.
(2) Nadzirane novčarske