64 13.07.2016 Pravilnik o turističkoj i ostaloj signalizaciji na cestama
MINISTARSTVO POMORSTVA, PROMETA I INFRASTRUKTURE
1593
Na temelju članka 17. stavka 4. točke 2. Zakona o cestama (»Narodne novine«, br. 84/11, 22/13, 54/13 i 92/14) ministar pomorstva, prometa i infrastrukture u suglasnosti s ministrom unutarnjih poslova donosi
PRAVILNIK
O TURISTIČKOJ I OSTALOJ SIGNALIZACIJI NA CESTAMA
I. OPĆE ODREDBE
Članak 1.
(1) Ovim Pravilnikom se propisuju vrsta, značenje, oblik, boja, dimenzije i postavljanje turističke i ostale signalizacije na cestama.
(2) Znakovi turističke i ostale signalizacije se proizvode, postavljaju i održavaju u skladu s važećim zakonskim propisima, smjernicama i stručno utemeljenim pravilima u okviru važećih propisa.
Članak 2.
Turistička i ostala signalizacija je namijenjena obavještavanju sudionika u prometu o kulturnim, povijesnim, prirodnim i turističkim znamenitostima te ostalim objektima i sadržajima u naselju.
Članak 3.
(1) Turističku signalizaciju na cestama čine:
1. znakovi obavijesti o kulturnim, povijesnim, prirodnim i turističkim znamenitostima,
2. znakovi za usmjeravanje prema kulturnim, povijesnim, prirodnim i turističkim znamenitostima,
3. znakovi za pružanje turističkih i drugih informacija.
(2) Ostalu signalizaciju na cestama u smislu ovog Pravilnika čine:
1. znakovi pozdrava,
2. znakovi obavijesti za usmjeravanje prema poslovno – trgovačkim objektima i centrima, važnim objektima i sadržajima u naselju te ostalim javnim prostorima (izložbeni i sajamski prostori, sportski centri i objekti) koji zbog svoje namjene privlače veći broj ljudi.
Članak 4.
(1) Na znakovima turističke i ostale signalizacije mogu se nalaziti nazivi i grafički prikazi turističkih odredišta ili simboli pojedinih turističkih objekata ili znamenitosti na koje se znakovi odnose.
(2) Na znakovima turističke i ostale signalizacije koriste se simboli koji se upotrebljavaju na prometnim znakovima iz skupine znakova obavijesti ili dodatni simboli iz Priloga 1. ovog Pravilnika.
(3) Ukoliko ne postoji simbol za potrebe označavanja određenog objekta ili znamenitosti mogu se koristiti međunarodno prepoznatljivi simboli (npr. UNECE, UNESCO, UNWTO).
(4) Numeričke i tekstualne oznake, kao i simboli na znakovima turističke i ostale signalizacije, dane su u ovom Pravilniku kao primjer i iste se, u praksi, prometnim elaboratom moraju uskladiti s konkretnom situacijom i ciljevima postavljanja turističke i ostale signalizacije.
Članak 5.
(1) Na turističkoj i ostaloj signalizaciji natpisi se ispisuju latiničnim pismom, u pravilu, malim slovima prema hrvatskoj normi.
(2) Dvojezični natpisi moraju biti ispisani na način da je prvi natpis na hrvatskom jeziku, a potom na jeziku nacionalne manjine sukladno posebnom propisu.
(3) Natpisi se mogu ispisati i na stranim jezicima na način da je prvi natpis na hrvatskom jeziku, a potom na stranom jeziku.
Članak 6.
(1) Znakovi turističke i ostale signalizacije izrađuju se tako da je njihovo značenje stalno te ne mogu biti izvedeni s vlastitim izvorom svjetlosti ili vanjskim izvorom svjetlosti (osvijetljen izvana s posebnom svjetiljkom), osim znakova postavljenih na odmorištima i drugim površinama za odmor uz cestu i ako se time ne ugrožava sigurnost prometa.
(2) Znakovi turističke i ostale signalizacije na autocestama i brzim cestama (u daljnjem tekstu: autoceste) izrađuju se od materijala retroreflektirajućih svojstava razreda retrorefleksije RA2, a na ostalim cestama RA1.
(3) Kada se turistička i ostala signalizacija postavlja s drugim prometnim znakovima obavijesti za vođenje prometa ili putokazima moraju biti istih retroreflektirajućih svojstava.
Članak 7.
(1) Turistička i ostala signalizacija postavlja se u skladu s odgovarajućim odredbama Pravilnika o prometnim znakovima, signalizaciji i opremi na cestama.
(2) Turistička i ostala signalizacija postavlja se s desne strane uz kolnik, u smjeru kretanja vozila, tako da ne ometa kretanje sudionika u prometu.
(3) Od prvog mjesta znaka obavijesti iz