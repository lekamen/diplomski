 interrogation). Nadalje, okrivljenikovo pravo na komuniciranje sa svojim odvjetnikom izvan dosega sluha treće osobe dio je osnovnih zahtjeva poštenog suđenja i proizlazi iz članka 6. stavka 3. točke (c).
Kad odvjetniku ne bi bilo moguće posavjetovati se sa svojim klijentom i od njega primati povjerljive upute bez nadzora, njegova bi pomoć puno izgubila od svoje korisnosti, a namjera je Konvencije jamčiti prava koja su provediva u praksi i djelotvorna.
U novijoj presudi Oferta Plus S.R.L. protiv Moldavije (2006.), Europski sud nadopunio je stajališta izražena u presudi Brennan protiv Ujedinjenog Kraljevstva (2001.) o okrivljenikovu pravu na komuniciranje sa svojim odvjetnikom izvan dosega sluha treće osobe. Jedan je od ključnih elemenata u odvjetnikovu djelotvornom zastupanju interesa klijenta načelo da povjerljivost informacija (confidentiality of information) koje razmjenjuju među sobom mora biti zaštićena. Ovaj privilegij osnažuje otvorenu i iskrenu komunikaciju između klijenata i odvjetnika.
Sud podsjeća da je otprije smatrao kako je povjerljiva komunikacija s odvjetnikom neke osobe zaštićena Konvencijom, kao važna garancija prava obrane te osobe (vidjeti, primjerice, Campbell protiv Ujedinjenog Kraljevstva, presuda od 25. ožujka 1992., ... A 46, i Preporuke/Recommendation Rec (2006)2 ...).
Doista, ako odvjetniku ne bi bilo moguće posavjetovati se sa svojim klijentom i od njega primati povjerljive upute bez nadzora, njegova bi pomoć puno izgubila od svoje korisnosti, a namjera je Konvencije jamčiti prava koja su provediva u praksi i djelotvorna (vidjeti, inter alia, Artico protiv Italije, presuda od 13. svibnja 1980. ... A 33.).
Sud smatra da miješanje u privilegij odvjetnik – klijent ... ne zahtijeva nužno da stvarno dođe do presretanja ili prisluškivanja (interception or eavesdropping). Istinsko vjerovanje utemeljeno na razumnim osnovama da su im razgovor slušali moglo bi biti dostatno, prema stajalištu Suda, da ograniči djelotvornost pomoći koju bi odvjetnik mogao pružiti. Takvo bi vjerovanje neizbježno spriječilo slobodan razgovor između odvjetnika i klijenta i omelo klijentovo pravo da bude djelotvorno branjen i zastupan.«
499. Uz ustavnu tužbu priložena je prijava podnositelja upućena 17. rujna 2012. Odboru za pravosuđe i Odboru za unutarnju politiku i nacionalnu sigurnost Hrvatskog sabora (listovi 230 i 231 spisa Ustavnog suda), u kojoj je navedeno:
»Obraćamo Vam se kao branitelji gospodina Ive Sanadera, kojeg branimo u kaznenim predmetima koja se vode pred Županijskim sudom u Zagrebu.
Dana 10.06.2012. godine, u poslijepodnevnim satima, ispred stana Čede Prodanovića, na adresi« (adresa ispuštena kao nepotrebna – op. Ustavni sud) »u Zagrebu (koja se nalazi upravo na početku Kozarčeve ulice u kojoj živi gospodin Sanader), nalazila su se dva vozila – crni Mercedes, registarske oznake ZG 7481-AS te siva Toyota Corolla, registarskih oznaka ZG 6574-AM, za koje je utvrđeno da nisu zavedena u policijskom računalnom sustavu. Osobe koje su se nalazile u automobilima nedvojbeno su promatrale, a obzirom na opremu koju su imale /mobitele i laptope/ i prisluškivale što se u stanu događa. Napominjemo da smo na ta vozila, koja su se pred kućom nalazila duže vrijeme, bili upozoreni od strane susjeda.
Obzirom da je upravo u to vrijeme u tijeku bio sastanak obrane na kojem su, uz gospodina Ivu Sanadera, bili prisutni i odvjetnici Čedo Prodanović, Jadranka Sloković i Goran Suić, te obzirom da su ti automobili bili ispred kuće duže vrijeme, Čedo Prodanović i Ivo Sanader izašli su iz stana u namjeri da provjere o čemu se radi. Kada su oni izašli, sve osobe su napustile automobile te se jedna osoba udaljila, a dvoje je ostalo na klupi u parku, glumeći nezainteresirani ljubavi par dok su Čedo Prodanović i Ivo Sanader zapisivali registarske oznake vozila. Nedugo nakon toga, crni Mercedes se udaljio, a automobil Toyota ostao ispred kuće.
Obzirom na činjenicu da je Ustavom i zakonom zajamčena sigurnost i nesmetani kontakt obrane i