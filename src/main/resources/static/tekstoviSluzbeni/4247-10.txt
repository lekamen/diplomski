 podnositelja (vidjeti naprijed citirani predmet Ekbatani, §§ 27-28.; naprijed citirani predmet Kamasinski, § 106. in fine; Kremzow protiv Austrije, 21. rujna 1993., § 59., Serija A br. 268-B, i naprijed citirani predmet Hermi, § 62.).
56. Međutim, kad žalbeni sud treba ispitati predmet u pogledu činjenica i prava te dati potpunu ocjenu pitanja krivnje ili nevinosti, ne može o tom pitanju odlučivati bez izravne ocjene dokaza koje je osobno dao okrivljenik u svrhu dokazivanja da nije počinio čin koji navodno predstavlja kazneno djelo (vidjeti predmet Dondarini protiv San Marina, br. 50545/99, § 27., 6. srpnja 2004.).
57. Slično tome, kad je žalbeni sud pozvan ispitati treba li povećati podnositeljevu kaznu i kad je u žalbenom postupku moguće otvarati pitanja koja uključuju stvari kao što je podnositeljeva osobnost i značaj, što takav postupak čini bitno važnim za podnositelja jer bi njegov ishod mogao biti njemu na veliku štetu, Sud smatra da žalbeni sud ne može pravilno ispitati predmet, a da izravno ne sasluša podnositelja i dobije osobni dojam o njemu (vidjeti naprijed citirani predmet Kremzow, § 67., Cooke protiv Austrije, br. 25878/94, § 42., 8. veljače 2000.; naprijed citirani predmet Hermi, § 67. i Talabér protiv Mađarske, br. 37376/05, § 28., 29. rujna 2009.).«
29.1. Nakon što je ispitao značajke žalbenog kaznenog postupka pred hrvatskim Vrhovnim sudom, ESLJP je zaključio da ovisno o okolnostima konkretnog slučaja može postojati obveza Vrhovnog suda omogućiti okrivljeniku »da se brani sam«, pa i onda kada na temelju domaćeg prava žalbeni sud ima diskrecijsko pravo odlučiti hoće li okrivljeniku pružiti priliku da bude nazočan na žalbenoj sjednici (što u predmetu koji se razmatra u ovom ustavnosudskom postupku nije slučaj). Mjerodavni dijelovi presude ESLJP-a u predmetu Zahirović protiv Hrvatske (2013.) glase:
»58. Sud bilježi kako je hrvatski sustav kaznenog prava organiziran kao sustav općinskih i županijskih sudova te Vrhovnog suda, a svaki od tih stupnjeva ima određen opseg nadležnosti (vidjeti ... članak 16. i 20. Zakona o kaznenom postupku). U ovom je predmetu Županijski sud u Zagrebu postupao kao prvostupanjski sud nakon što je Županijsko državno odvjetništvo u Zagrebu optužilo podnositelja za djelo protiv opće sigurnosti ljudi i imovine i pokušaj ubojstva. Nakon presude koju je u prvom stupnju donio Županijski sud u Zagrebu, stranke su imale mogućnost ulaganja žalbe Vrhovnom sudu, i o činjeničnim i o pravnim pitanjima, koji je na kraju bio nadležan kao drugostupanjski sud za ispitivanje svih vidova predmeta, uključujući i pitanje podnositeljeve krivnje i kazne.
(...)
59. Tako je Vrhovni sud, nakon što je Županijsko državno odvjetništvo u Zagrebu uložilo svoju žalbu 2. veljače 2010. godine zatraživši strožu kaznu za podnositelja (...) i nakon što je podnositelj uložio svoju žalbu 16. veljače 2010. godine navodeći brojne materijalne i postupovne nedostatke prvostupanjske presude (...), bio pozvan postupati kao drugostupanjski sud. U tom je svojstvu bio nadležan odlučiti o svim prigovorima iznesenim u žalbi (... članak 379. stavak 1. Zakona o kaznenom postupku) te je kao posljedica toga, temeljem članka 384. stavka 1. Zakona o kaznenom postupku (...) mogao potvrditi, ukinuti ili preinačiti prvostupanjsku presudu te povećati ili smanjiti kaznu koju je izrekao raspravni sud.
60. Sud primjećuje kako temeljem mjerodavnog domaćeg prava u žalbenom postupku, u predmetima za koje je nadležno državno odvjetništvo, cijeli spis predmeta i podneske stranaka treba proslijediti državnom odvjetništvu razine odmah iznad državnog odvjetništva koje zastupa optužbu u postupku, u ovom predmetu Državnom odvjetništvu Republike Hrvatske (vidjeti ... članak 373. stavak 1. Zakona o kaznenom postupku), te državno odvjetništvo treba biti obaviješteno o sjednici žalbenog vijeća (vidjeti ... članak 373. stavak 2. Zakona o kaznenom postupku). Ostale stranke, okrivljenika i njegovog branitelja, Vrhovni sud mora obavijestiti o sjednici žalbenog