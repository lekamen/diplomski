 odredba je u nesuglasnosti s Zakonom o komunalnom gospodarstvu (»Narodne novine« 36/95., 70/97., 128/99., 57/00., 129/00., 59/01., 26/03. – pročišćeni tekst, 82/04., 178/04., 38/09., 79/09., 153/09., 49/11., 84/11., 90/11., 144/12. i 94/13. – dalje: Zakon).
Odredbom članka 22. stavak 1. Zakona propisano je da je komunalna naknada prihod proračuna jedinice lokalne samouprave. Sredstva komunalne naknade namijenjena su financiranju obavljanja ovih komunalnih djelatnosti:
1. odvodnja atmosferskih voda,
2. održavanje čistoće u dijelu koji se odnosi na čišćenje javnih površina,
3. održavanje javnih površina,
4. održavanje nerazvrstanih cesta,
5. održavanje groblja i krematorija,
6. javna rasvjeta.
Stavkom 3. toga članka propisano je da komunalnu naknadu plaćaju vlasnici, odnosno korisnici:
1. stambenog prostora,
2. poslovnog prostora,
3. garažnog prostora,
4. građevnog zemljišta koje služi u svrhu obavljanja poslovne djelatnosti,
5. neizgrađenoga građevnog zemljišta.
Stavkom 4. toga članka propisano je da se komunalna naknada plaća za nekretnine iz stavka 3. ovoga članka koje se nalaze unutar građevinskog područja naselja kao i za stambeni i poslovni prostor izvan građevinskog područja naselja na kojem se najmanje obavljaju komunalne djelatnosti iz stavka 1. točke 3., 4. i 6. ovoga članka i koje su opremljene najmanje pristupnom cestom, objektima za opskrbu električnom energijom i vodom prema mjesnim prilikama te čine sastavni dio infrastrukture jedinice lokalne samouprave.
Odredbom članka 23. stavak 1. Zakona propisano je da predstavničko tijelo jedinice lokalne samouprave donosi odluku o komunalnoj naknadi kojom se obvezatno utvrđuju:
– naselja u jedinicama lokalne samouprave u kojima se naplaćuje komunalna naknada,
– područja zona u gradu, odnosno općini,
– koeficijent zona (Kz) za pojedine zone,
– koeficijent namjene (Kn) za poslovni prostor i za građevno zemljište koje služi u svrhu
obavljanja poslovne djelatnosti,
– rok plaćanja komunalne naknade,
– nekretnine važne za jedinicu lokalne samouprave koje se u potpunosti ili djelomično, oslobađaju od plaćanja komunalne naknade,
– opći uvjeti i razlozi zbog kojih se u pojedinim slučajevima može odobriti potpuno ili
djelomično oslobađanje od plaćanja komunalne naknade,
– izvore sredstava iz kojih će se namiriti iznos za slučaj potpunog ili djelomičnog oslobađanja
od plaćanja komunalne naknade.
Odredbom članka 24. stavak 1. Zakona propisano je da se visina komunalne naknade određuje ovisno o:
– lokaciji nekretnine, odnosno zoni u kojoj se nalazi nekretnine,
– vrsti nekretnine iz članka 22. stavka 2. ovoga Zakona.
Stavkom 3. toga članka propisano je da iznos komunalne naknade po m² obračunske površine nekretnine utvrđuje se množenjem:
1. vrijednosti obračunske jedinice – boda (B), određene u kunama po m²
2. koeficijenta zone (Kz)
3. koeficijenta namjene (Kn).
Odredbom članka 26. Zakona propisano je kako koeficijent zone (Kz) određuje predstavničko tijelo jedinice lokalne samouprave za pojedine zone, a najviši koeficijent u I zoni općine, odnosno grada iznosi 1,00 (stavak 1.). Područja zona u gradu, odnosno općini utvrđuje predstavničko tijelo jedinice lokalne samouprave ovisno o pogodnosti položaja i komunalnoj opremljenosti određenoga područja, prema vlastitim uvjetima i mjerilima (stavak 2.).
Obzirom da se sukladno odredbi članka 24. stavka 1. Zakona visina komunalne naknade određuje, između ostalog, ovisno i o zoni u kojoj se nalazi nekretnina, te da je citiranom odredbom članka 26. Zakona određen najviši koeficijent u I zoni općine, odnosno gradu, a područja zona je potrebno utvrditi ovisno o pogodnosti položaja i komunalnoj opremljenosti određenog područja, Sud odredbu članka 9. Odluke ocjenjuje nezakonitom.
Naime, odredbom članka 22. stavka 4. Zakona propisano je da se komunalna naknada plaća za zakonom određene nekretnine na području na kojem se najmanje obavljaju komunalne djelatnosti iz stavka 1. točke 3., 4. i 6. ovoga članka i koje su opremljene najmanje pristupnom cestom,