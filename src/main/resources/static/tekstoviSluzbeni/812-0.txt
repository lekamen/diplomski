39 08.04.2015 Pravilnik o uvjetima i mjerilima za utvrđivanje sustava kvalitete usluga i radova za certificiranje instalatera obnovljivih izvora energije - manjih kotlova i peći na biomasu
MINISTARSTVO GRADITELJSTVA I PROSTORNOGA UREĐENJA
813
Na temelju članka 33. Zakona o energetskoj učinkovitosti (»Narodne novine», broj 127/14) ministrica graditeljstva i prostornoga uređenja uz suglasnost ministra nadležnog za energetiku donosi
PRAVILNIK
O UVJETIMA I MJERILIMA ZA UTVRĐIVANJE SUSTAVA KVALITETE USLUGA I RADOVA ZA CERTIFICIRANJE INSTALATERA OBNOVLJIVIH IZVORA ENERGIJE – MANJIH KOTLOVA I PEĆI NA BIOMASU
I. OPĆE ODREDBE
Predmet Pravilnika
Članak 1.
(1) Ovim Pravilnikom propisuje se sustav certificiranja instalatera dijelova zgrade povezanih s energijom u dijelu koji se odnosi na manje kotlove i peći na biomasu.
(2) Pravilnikom se propisuju:
– uvjeti i mjerila za certificiranje instalatera obnovljivih izvora energije – manjih kotlova i peći na biomasu,
– stručna sprema i radno iskustvo potrebno za pristupanje Programu izobrazbe,
– sadržaj i način provođenja Programa izobrazbe i provjere znanja te stručno usavršavanje,
– Registar certificiranih instalatera sustava obnovljivih izvora energije u dijelu koji se odnosi na certificirane instalatere manjih kotlova i peći na biomasu,
– Registar Nositelja Programa osposobljavanja za certificirane instalatere manjih kotlova i peći na biomasu,
– uvjeti za izdavanje suglasnosti za provođenje Programa osposobljavanja,
– obveze Nositelja Programa osposobljavanja,
– nadzor nad radom Nositelja Programa osposobljavanja,
– uvjeti i način izdavanja Potvrde za obavljanje radova ugradnje manjih kotlova i peći na biomasu u Republici Hrvatskoj temeljem certifikata izdanog u drugoj državi članici,
– Evidencija fizičkih osoba koje u Republici Hrvatskoj mogu obavljati radove ugradnje manjih kotlova i peći na biomasu temeljem certifikata izdanog u drugoj državi članici.
Svrha Pravilnika
Članak 2.
(1) Svrha ovoga Pravilnika je uspostava cjelovitog sustava certificiranja instalatera obnovljivih izvora energije za radove ugradnje manjih kotlova i peći na biomasu i Programa osposobljavanja certificiranih instalatera manjih kotlova i peći na biomasu.
(2) Ovim Pravilnikom u zakonodavstvo Republike Hrvatske prenosi se Direktiva 2009/28/EZ Europskog parlamenta i Vijeća od 23. travnja 2009. o poticanju uporabe energije iz obnovljivih izvora te o izmjeni i kasnijem stavljanju izvan snage direktiva 2001/77/EZ i 2003/30/EZ u dijelu koji se odnosi na program certificiranja instalatera manjih kotlova i peći na biomasu.
Pojmovi
Članak 3.
(1) Pojedini pojmovi u smislu ovoga Pravilnika imaju sljedeće značenje:
1. certificirani instalater obnovljivih izvora energije – manjih kotlova i peći na biomasu je fizička osoba kojoj je izdan certifikat za radove ugradnje manjih kotlova i peći na biomasu prema ovom Pravilniku;
2. države članice su države članice Europske unije;
3. manji kotlovi i peći na biomasu su peći i kotlovi nazivno toplinskog učina do 100 kW koji kao energent koriste jedan od oblika biomase;
4. Ministarstvo je ministarstvo nadležno za poslove graditeljstva;
5. Nositelj Programa osposobljavanja je pravna osoba kojoj je Ministarstvo izdalo suglasnost za provođenje Programa osposobljavanja certificiranih instalatera manjih kotlova i peći na biomasu;
6. Program izobrazbe je Program izobrazbe za radove ugradnje manjih kotlova i peći na biomasu za certificirane instalatere propisan člankom 25. ovoga Pravilnika;
7. Program osposobljavanja je Program osposobljavanja certificiranih instalatera manjih kotlova i peći na biomasu koji uključuje Program izobrazbe, provjeru znanja, izdavanje Certifikata i provođenje redovitog stručnog usavršavanja;
8. Registar certificiranih instalatera sustava obnovljivih izvora energije je registar koji sadrži podatke o certificiranim instalaterima fotonaponskih sustava, certificiranim instalaterima solarnih toplinskih sustava, certificiranim instalaterima manjih kotlova i peći na biomasu te 