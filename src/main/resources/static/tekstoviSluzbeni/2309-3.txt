 međunarodnim pravom), ili
d) kojoj bi se kao rezultat pomorske nesreće moglo dogoditi ozbiljno oštećenje pomorskog okoliša (uključujući i okoliš njenog teritorija priznatog međunarodnim pravom), ili
e) gdje posljedice pomorske nesreće uzrokuju ili prijete bitnom štetom za tu državu, njene umjetne otoke, postrojenja ili konstrukcije nad kojima ima jurisdikciju, ili
f) čiji građani su, kao posljedica pomorske nesreće, izgubili živote ili pretrpjeli ozbiljne ozljede, ili
g) koja ima na raspolaganju informacije korisne za istragu, ili
h) koja je iz opravdanog razloga zainteresirana za provedbu istrage.
26. Smjernice IMO-a o pravednom postupanju prema pomorcima u slučaju pomorske nesreće su smjernice Međunarodne pomorske organizacije priložene rezoluciji LEG.3(91) Pravnog odbora Međunarodne pomorske organizacije od 27. travnja 2006. godine, koje je odobrilo upravno tijelo Međunarodne organizacije rada na svojoj 296. sjednici od 12. do 16. lipnja 2006. godine.
27. Ro-Ro putnički brod jest putnički brod koji ima mogućnost ukrcaja ili iskrcaja cestovnih ili željezničkih vozila na brod ili s broda.
28. Brzo putničko plovilo je brzo plovilo kako je definirano u pravilu X/1 Međunarodne konvencije o zaštiti ljudskih života na moru iz 1974. godine sa svim izmjenama i dopunama, kojim se prevozi više od 12 putnika.
29. VDR ili zapisivač podataka o putovanju je uređaj čija je svrha da pomogne prilikom utvrđivanja uzroka pomorske nesreće. Funkcionalni zahtjevi kojima mora udovoljavati VDR dani su u Rezoluciji A.861(20) Skupštine IMO-a i Rezoluciji MSC.163(78) Odbora za pomorsku sigurnost IMO-a, kako je izmijenjena i dopunjena.
STATUS SIGURNOSNIH ISTRAGA
Članak 5.
(1) Pokretanje i vođenje sigurnosnih istraga ne može se zabraniti, obustaviti, odgoditi ili na bilo koji način ograničiti.
(2) Glavni istražitelj i istražitelji sigurnosnih istraga djeluju potpuno neovisno u pokretanju i vođenju sigurnosnih istraga u odnosu na sva tijela nadležna za pomorski promet, druga državna i pravosudna tijela te sve pravne i fizičke osobe.
(3) Sigurnosne istrage provode se neovisno o bilo kojim drugim istragama, niti te istrage imaju ili mogu imati utjecaj na provođenje sigurnosnih istraga ili rezultate tih istraga.
OBVEZA PROVOĐENJA SIGURNOSNE ISTRAGE
Članak 6.
(1) U slučaju vrlo ozbiljne pomorske nesreće, glavni istražitelj je dužan odmah ili u najkraćem mogućem roku, a u svakom slučaju ne kasnije od 30 dana nakon nesreće, pokrenuti sigurnosnu istragu.
(2) U slučaju ozbiljne pomorske nesreće, glavni istražitelj je dužan odmah ili u najkraćem mogućem roku pokrenuti postupak prethodne procjene iz članka 7. ove Uredbe, na temelju kojeg će odlučiti hoće li pokrenuti sigurnosnu istragu ili ne.
(3) U slučaju pomorske nesreće koja se u smislu ove Uredbe ne smatra vrlo ozbiljnom ili ozbiljnom pomorskom nesrećom te u slučaju pomorske nezgode, glavni istražitelj će na temelju prikupljenih podataka o nesreći ili nezgodi odlučiti hoće li pokrenuti sigurnosnu istragu ili ne, uzimajući u obzir težinu pomorske nesreće ili nezgode, vrstu broda i/ili tereta, stupanj onečišćenja pomorskog okoliša, utjecaj rezultata sigurnosne istrage na sprječavanje nesreća i nezgoda u budućnosti ili na sprječavanje i smanjivanje opasnosti od onečišćenja s brodova, postupajući pritom sukladno standardima zajedničke metodologije iz članka 8. ove Uredbe.
(4) Glavni istražitelj je dužan, u roku od 30 dana od ozbiljne nesreće iz stavka 2. ovoga članka ili nesreće ili nezgode iz stavka 3. ovoga članka, donijeti pisanu i obrazloženu odluku o pokretanju ili nepokretanju sigurnosne istrage.
(5) U slučajevima kada glavni istražitelj odluči da se sigurnosna istraga neće provoditi, tada će evidentirati nesreću ili nezgodu u nacionalnoj (CMCIP) i europskoj (EMCIP) bazi podataka.
POSTUPAK PRETHODNE PROCJENE OZBILJNE NESREĆE
Članak 7.
(1) U slučaju ozbiljne pomorske nesreće, glavni istražitelj provest će postupak prethodne procjene na način da poduzme izvide radi posrednog ili neposrednog uvida u