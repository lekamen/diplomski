 odgovoru na prijedlog Odluke HS-a govori i o »jednostranoj odluci Vlade« o izdvajanju pratećih i neosnovnih djelatnosti iz javnog sektora.
34.1. Konačno, sam Organizacijski odbor u svom odgovoru ističe da ta odluka Vlade »u pozadini ima milijarde kuna proračunskih sredstava«, odnosno »da je jedini razlog za ovakvo ograničavanje prava na rad dijela zaposlenika u javnom sektoru stvaranje proračunskih ušteda« (Organizacijski odbor pri tome tvrdi da je Vlada u javnosti »samo paušalno iznosila neobjašnjene i ničim potkrepljene procjene o uštedama u visini od 700 mil. kuna«).
35. Uvažavajući sve okolnosti slučaja, Ustavni sud na ovom mjestu potvrđuje da je referendumska inicijativa predstavljala reakciju odnosno organiziranu akciju sedamnaest (17) sindikata na programsku najavu Vlade da razmatra potrebu i mogućnosti donošenja i provedbe mjere izdvajanja pratećih i neosnovnih djelatnosti iz javnog sektora (v. točku 11. obrazloženja ove odluke). Budući da je Vlada odustala od te mjere, moralo bi se zaključiti da je sama referendumska inicijativa izgubila svoj ratio i da više nema razumnog i objektivnog opravdanja. S tog je aspekta ova situacija slična onoj koja je nastala u predmetu broj: U-VIIR-4696/2010 (v. točke 11. i 11.1. obrazloženja ove odluke).
36. S druge strane, međutim, u predmetu koji se razmatra u ovom ustavnosudskom postupku – za razliku od predmeta broj: U-VIIR-4696/2010 – samo referendumsko pitanje sastoji se od prijedloga zakona (ZOPiND-a) za koji Organizacijski odbor smatra da i dalje, neovisno o odustajanju Vlade od uvođenja mjere izdvajanja, treba biti upućen na izjašnjavanje birača na referendumu.
Na Ustavnom je sudu, dakle, da u nastavku ovog ustavnosudskog postupka ispita je li prijedlog ZOPiND-a u skladu s Ustavom i u tom svjetlu ocijeni može li ZOPiND, unatoč tome što je Vlada odustala od mjere izdvajanja, sam po sebi biti predmet odlučivanja na referendumu.
iii) Je li prijedlog ZOPiND-a u skladu s Ustavom
37. Iz članka 3. prijedloga ZOPiND-a proizlazi da je temeljni cilj tog zakona propisivanje dviju generalnih zabrana:
– prvo, zabrane izdvajanja pratećih i neosnovnih djelatnosti iz javnog sektora, – drugo, zabrane obavljanja pratećih i neosnovnih djelatnosti u javnom sektoru na bilo koji drugi način osim tako da te djelatnosti obavljaju isključivo zaposlenici, službenici i namještenici, odnosno osobe u radnom odnosu u javnom sektoru.
Riječ je o dvjema blanketnim zabranama koje su u prijedlogu ZOPiND-a definirane apstraktno i generalno. Apstraktnost znači da pravni imperativi (dispozicije) odredaba ZOPiND-a imaju pred sobom neodređen broj slučajeva koji su njima obuhvaćeni – oni se odnose na sve slučajeve koji se mogu podvesti pod pretpostavke koje su sadržane u ZOPiND-u. Generalnost upućuje na krug subjekata kojima se obraćaju pravni imperativi: ZOPiND djeluje »prema van«, to jest prema svima (erga omnes) koji se nađu u situaciji da se na njih taj zakon ima primijeniti.
38. Ustavni sud dužan je načelno upozoriti na potrebu iznimnog opreza prilikom propisivanja blanketnih zakonskih zabrana. Kad je riječ o pravima pojedinaca, primjerice, blanketne zakonske zabrane mogu dovesti do automatskog i neselektivnog ograničenja njihovih životno važnih ustavnih i konvencijskih prava, pa se za takve zabrane u pravilu smatra da su izvan prihvatljivog područja slobodne prosudbe države, ma kako široko to područje može biti. To je ustaljeno stajalište Europskog suda za ljudska prava u Strasbourgu koje je istaknuto, primjerice, u predmetima Scoppola protiv Italije br. 3 (presuda, veliko vijeće, 22. svibnja 2012., zahtjev br. 126/05 2011., § 86.) i Alajos Kiss protiv Mađarske (presuda, 20. svibnja 2010., zahtjev br. 38832/06, § 43.).
38.1. Kad je riječ o pitanjima funkcioniranja države i njezina aparata, blanketne zakonske zabrane mogu dovesti do automatskog i neselektivnog ograničenja ili ukidanja mogućnosti promjena bez kojih nema napretka u provedbi nužnih gospodarskih, socijalnih, političkih i administrativnih reformi, a 