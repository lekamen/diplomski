82 24.07.2015 Zakon o Zakladi "Hrvatska za djecu"
HRVATSKI SABOR
1571
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O ZAKLADI »HRVATSKA ZA DJECU«
Proglašavam Zakon o Zakladi »Hrvatska za djecu«, koji je Hrvatski sabor donio na sjednici 10. srpnja 2015. godine.
Klasa: 011-01/15-01/73
Urbroj: 71-05-03/1-15-2
Zagreb, 15. srpnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O ZAKLADI »HRVATSKA ZA DJECU«
I. OPĆE ODREDBE
Članak 1.
(1) Ovim se Zakonom propisuje način i uvjeti rada Zaklade »Hrvatska za djecu« (u daljnjem tekstu: Zaklada) koja je osnovana Zakonom o Zakladi »Hrvatska za djecu« (»Narodne novine«, br. 129/08. i 145/10.), uređuje se njezina svrha, tijela Zaklade, osnovna imovina te način i izvori financiranja.
(2) Na pitanja koja nisu uređena ovim Zakonom primjenjuju se odredbe zakona kojim se uređuju zaklade i fundacije.
Članak 2.
(1) Osnivač Zaklade je Republika Hrvatska.
(2) Osnivačka prava i obveze, u ime Republike Hrvatske, ostvaruje Vlada Republike Hrvatske.
(3) Ime Zaklade glasi: Zaklada »Hrvatska za djecu«.
(4) Sjedište Zaklade je u Zagrebu.
(5) Zaklada je pravna osoba, a svojstvo pravne osobe stječe upisom u Zakladni upisnik.
(6) Rad Zaklade je javan.
(7) Zaklada je obvezna javnosti i sredstvima javnog priopćavanja davati informacije o obavljanju poslova iz svoje djelatnosti.
Članak 3.
Izrazi koji se koriste u ovom Zakonu, a imaju rodno značenje koriste se neutralno i odnose se jednako na muški i ženski rod.
II. SVRHA ZAKLADE
Članak 4.
(1) Svrha Zaklade je promicanje dobrobiti osobnih i imovinskih prava djece te osnaživanja obitelji u situacijama različitih socijalnih, zdravstvenih, odgojnih i obrazovnih potreba djece.
(2) Svrha Zaklade ostvaruje se davanjem potpora u novcu i stvarima te podupiranjem kulturnih, obrazovnih, sportskih, rekreacijskih, vjerskih sadržaja, kao i drugih oblika potpora utvrđenih općim aktima Zaklade.
III. TIJELA ZAKLADE
Članak 5.
Tijela Zaklade su Upravni odbor Zaklade i upravitelj Zaklade.
Članak 6.
(1) Zakladom upravlja Upravni odbor Zaklade od sedam članova.
(2) Članove Upravnog odbora Zaklade imenuje Vlada Republike Hrvatske na prijedlog:
– ministra nadležnog za socijalnu politiku – tri člana
– ministra nadležnog za obrazovanje – jednog člana
– ministra nadležnog za zdravlje – jednog člana
– radnog tijela Hrvatskoga sabora nadležnog za obitelj – jednog člana
– radnog tijela Hrvatskoga sabora nadležnog za socijalnu skrb – jednog člana.
(3) Mandat članova Upravnog odbora Zaklade traje četiri godine s pravom ponovnog izbora.
(4) Vlada Republike Hrvatske razriješit će dužnosti člana Upravnog odbora Zaklade na prijedlog najmanje četiri člana Upravnog odbora Zaklade ako ne sudjeluje u radu Upravnog odbora Zaklade ili na drugi način ne ispunjava svoje obveze, ili se utvrdi da ima osobne ili poslovne interese koji su suprotni interesima Zaklade, ili ne ispunjava neki od uvjeta iz članka 21. stavka 1. Zakona o zakladama i fundacijama (»Narodne novine«, br. 36/95. i 64/01.).
(5) Vlada Republike Hrvatske razriješit će cijeli Upravni odbor Zaklade ako svoje dužnosti ne obavlja u skladu sa zakonom i drugim općim aktima Zaklade.
Članak 7.
(1) Predsjednika i zamjenika predsjednika Upravnog odbora Zaklade imenuje Vlada Republike Hrvatske iz reda članova Upravnog odbora.
(2) Dužnosti i ovlasti predsjednika i zamjenika predsjednika Upravnog odbora Zaklade uređuju se Statutom Zaklade.
Članak 8.
Upravni odbor Zaklade donosi Statut Zaklade, Poslovnik o radu, Pravilnik o vrstama, uvjetima i postupku za dodjelu potpora i ostale opće akte, godišnji financijski plan Zaklade, godišnji plan rada i izvješća o radu za prethodnu godinu, odluke o prijavi na natječaje za fondove Europske unije, odluke o dodjeli potpora u skladu s ovim Zakonom i općim aktima Zaklade, odlučuje o povećanju ili opterećenju imovine Zaklade, može osnivati donatorska povjerenstva i radne skupine te obavlja druge poslove u skladu sa zakonom i Statutom Zaklade te drugim