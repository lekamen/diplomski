 obrazloženja ove odluke).
27. S druge strane, za Vrhovni sud bilo je dostatno i relevantno to što su za određivanje obligatornog istražnog zatvora protiv podnositelja postojale dvije temeljne pretpostavke »zakonitosti« u smislu članka 5. stavka 1. točke a) Konvencije, kako ga taj sud shvaća. Prvo, bila je riječ o obveznom određivanju istražnog zatvora koje je zahtijevao nacionalni zakon – članak 123. stavak 2. ZKP-a/08 (pretpostavka postojanja zakonske osnove u domaćem pravu). Drugo, postojala je presuda nadležnog suda kojom se optuženi proglašava krivim i kojom je izrečena kazna zatvora (pretpostavka »nakon osude«).
28. Ustavni sud dužan je na ovom mjestu ponovo uputiti na pravna stajališta ESLJP-a prikazana u točki 23. obrazloženja ove odluke. Taj sud, naime, opetovano ističe: »S obzirom na predmet i svrhu članka 5. stavka 1. ..., jasno je da sukladnost s nacionalnim pravom nije dovoljna da bi se lišavanje slobode smatralo ‘zakonitim’. Članak 5. stavak 1. također zahtijeva da svako lišenje slobode mora biti u skladu sa svrhom zaštite pojedinca od arbitrarnosti« (§ 191. presude James, Wells i Lee protiv Ujedinjenog Kraljevstva, 2012.).
Među tipovima ponašanja nacionalnih vlasti koji bi mogli predstavljati arbitrarnost u smislu članka 5. stavka 1., koji su navedeni u toj presudi, za ovaj su predmet od izravnog utjecaja dva opća pravna načela konvencijskog prava.
Prvo je načelo da rješenje o pritvaranju mora biti u istinskoj suglasnosti sa svrhom ograničenja koja je dopuštena člankom 5. stavkom 1. točkom a) Konvencije (§ 193. presude James, Wells i Lee protiv Ujedinjenog Kraljevstva, 2012.).
Drugo je načelo da mora postojati odnos razmjernosti između pravne osnove na kojoj se pritvaranje temelji i samog pritvaranja o kojem je riječ, dok sam opseg testa razmjernosti ovisi o tipu konkretnog pritvaranja. Pri tome, za sve tipove pritvaranja vrijedi pravilo da bi se pritvaranje, koje je na početku bilo zakonito, moglo pretvoriti u oduzimanje slobode koje je arbitrarno ako bi bilo utemeljeno na razlozima koji nisu u skladu s ciljevima inicijalne odluke suda koji je izrekao kaznu ili na procjeni koja je bila nerazumna s obzirom na te ciljeve (§ 195. presude James, Wells i Lee protiv Ujedinjenog Kraljevstva, 2012.).
28.1. Uvažavajući ta stajališta ESLJP-a, a polazeći od osobitih okolnosti slučaja koji razmatra u ovom ustavnosudskom postupku, Ustavni sud mora zaključiti da bi se u sudskoj praksi teško mogao naći bolji primjer konkretnog sudskog pritvaranja koji bi više od ijednog drugog zahtijevao primjenu tih načela konvencijskog prava.
a) Razmjernost trajanja istražnog zatvora
29. To se u prvom redu odnosi na dio izreke osporenog rješenja Vrhovnog suda koji glasi: »koji istražni zatvor po ovom rješenju može trajati do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen«.
Ustavni sud na ovom mjestu ponovo podsjeća da članak 123. stavak 2. ZKP-a/08 propisuje: »Pri izricanju presude uvijek će se odrediti ... istražni zatvor protiv okrivljenika kojem je izrečena kazna zatvora od pet godina ili teža kazna.«
Sukladno tome, to što je Vrhovni sud smatrao da podnositelju mora odrediti istražni zatvor na temelju članka 123. stavka 2. ZKP-a/08 (koju ocjenu najvišeg suda u zemlji Ustavni sud u ovom postupku nije razmatrao – v. točku 24. obrazloženja ove odluke), nije Vrhovni sud oslobodilo obveze da – kad je riječ o trajanju tog istražnog zatvora – ispita postojanje legitimnog cilja lišenja slobode podnositelja u okolnostima ovog atipičnog slučaja, osobito s aspekta zabrane pretvaranja tog zatvora u kaznu, i po toj osnovi uspostavi odnos razmjernosti između tog cilja i trajanja podnositeljeva lišenja slobode.
29.1. Ustavni sud dužan je primijetiti da se Vrhovni sud u osporenom rješenju koristio argumentom razmjernosti na način koji nije posve jasan, pa otvara dvojbe o značenju koje mu taj sud daje u svjetlu članka 16. u vezi s člankom 22. Ustava i članka 5. Konvencije. Naime,