 Senat Sveučilišta daje na osnovu mišljenja Odbora za statutarna pitanja suglasnost na Statute, odnosno Pravilnike sastavnica, koji bez te suglasnosti ne mogu stupiti na pravnu snagu. Pod suglasnostima na Statute, odnosno Pravilnike sastavnice, nije se mislilo na sve Pravilnike sastavnica, nego na činjenicu da Sveučilište ima sastavnice koje kao temeljni akt nemaju Statut, nego Pravilnike, tj. opći akt koji je po svom značenju i funkciji izjednačen sa Statutom (npr. Hrvatski studiji kao sveučilišni centar, te još neke sastavnice koje nisu znanstveno-nastavne i umjetničko-nastavne sastavnice). Izraz ‘Statuta, odnosno Pravilnike sastavnica’ treba tumačiti kao ‘ili’.
O tome je Senat Sveučilišta u Zagrebu dao i Vjerodostojno tumačenje pod brojem klasa: 012-03/13-01/6, Urbr. 380-21/105-13-2 od 15. srpnja 2013.g. Iz navedenog Vjerodostojnog tumačenja nedvojbeno proizlazi da Senat Sveučilišta daje suglasnost samo na Statute sastavnica, koje imaju pravnu osobnost, odnosno Pravilnike sastavnica, koje nemaju pravnu osobnost, kojima se uređuju temeljna pitanja koja po svojem sadržaju odgovaraju sadržaju Statuta. Visoki upravni sud RH međutim, jednako kao i u pogrešnom utvrđenju da je Pravilnik tužitelja drugi propis, smatra kako donositelji podzakonskih propisa ...’nisu ovlašteni donositi vjerodostojno tumačenje propisa’.
(...)
Kad bi se u konkretnom slučaju doista radilo o drugom propisu u smislu čl. 129. Ustava RH, onda bi se takvo stajalište i moglo prihvatiti. Međutim, kako se radi o općem internom aktu tužitelja, to je tužitelj ovlašten donositi vjerodostojno tumačenje u pogledu pojedinih njegovih normi, te se u konkretnom slučaju onda niti ne može raditi o bilo kakvom povratnom djelovanju koje je Ustavom zabranjeno.«
IV. DOPUŠTENOST USTAVNIH TUŽBI
1) Načelna stajališta
8. U ovom je postupku prvo trebalo ispitati ima li podnositelj pravo na ustavne tužbe te je li aktivno legitimiran za njezino podnošenje na temelju članka 62. stavka 1. Ustavnog zakona, koji glasi:
»Članak 62.
(1) Svatko može podnijeti Ustavnom sudu ustavnu tužbu ako smatra da mu je pojedinačnim aktom tijela državne vlasti, tijela jedinice lokalne i područne (regionalne) samouprave ili pravne osobe s javnim ovlastima, kojim je odlučeno o njegovim pravima i obvezama ili o sumnji ili optužbi zbog kažnjivog djela, povrijeđeno ljudsko pravo ili temeljna sloboda zajamčena Ustavom, odnosno Ustavom zajamčeno pravo na lokalnu i područnu (regionalnu) samoupravu (u daljnjem tekstu: ustavno pravo).
(...)«
9. Na temelju članka 125. alineje 2. Ustava, Ustavni sud nadležan je za odlučivanje o »suglasnosti drugih propisa s Ustavom i zakonom«.
Poslije stupanja na snagu ZUP-a, Visoki upravni sud postao je nadležan za ocjenu zakonitosti općih akata jedinica lokalne i područne (regionalne) samouprave, pravnih osoba koje imaju javnu ovlast i pravnih osoba koje obavljaju javnu službu.
Ustavni sud je 5. ožujka 2012. donio rješenje broj: U-II-5157/2005 i dr. (»Narodne novine« broj 41/12.) u kojemu je odredio mjerila za razgraničenje »drugih propisa«, koji su u nadležnosti Ustavnog suda, od »općih akata« koji su u nadležnost Visokog upravnog suda.
U odluci broj: U-II-1118/2013 i dr. od 22. svibnja 2013. (»Narodne novine« broj 63/13.) Ustavni sud izrazio je stajalište da se pod »drugim propisom« u smislu članka 125. alineje 2. Ustava razumijeva eksterni općenormativni i pravno obvezujući akt kojeg je donijelo tijelo državne vlasti radi uređenja pojedinih pitanja, izvršenja i provedbe zakona ili radi provedbe drugog propisa više pravne snage, a koji uređuje odnose na općenit način i koji djeluje prema svima koji se nađu u pravnoj situaciji da se na njih dotični akt ima primijeniti. Sukladno tome, temeljna materijalna obilježja »drugog propisa« u smislu članka 125. alineje 2. Ustava jesu njegova apstraktnost i generalnost. Naziv akta, u kojemu je propis sadržan, ne utječe na njegovu pravnu prirodu.
10. Visoki upravni sud provodi postupak ocjene zakonitosti općih akata na temelju sljedećih