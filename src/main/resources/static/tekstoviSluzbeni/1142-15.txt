 kako pri organizaciji sjednica udruženja HGK ne nastupa kao udruženje poduzetnika, već u smislu zakonskih propisa nastupa kao samostalna stručno-poslovna organizacija čija je obveza obavljanje takvih organizacijskih djelatnosti. Pri tome HGK ne donosi nikakve odluke u smislu članka 8. ZZTN-a, odluke donose njene članice organizirane u udruženja. Kad postupa u skladu sa svojim zakonskim obvezama, HGK predstavlja pravnu osobu sui generis osnovanu posebnim zakonom, a ne udruženje poduzetnika. Cilj organiziranja i vođenja sjednica udruženja nije za HGK u ostvarivanju dobiti, djelovanje na tržište i slično, već isključivo ispunjavanje zakonom propisane obveze djelovanja. Pri tome se HGK poziva na rješenje Agencija u predmetu klasa: UP/I 034-03/13-01/026, urbroj: 580-04/88-2013-002, od 11. srpnja 2013. u kojem je Agencija odbacila inicijativu podnesenu protiv Međimurske županije i HGK-Županijske komore Čakovec, između ostalog navodeći kako navedena tijela ne smatra poduzetnikom u smislu odredbi ZZTN-a. HGK ističe kako u konkretnoj situaciji nije nastupala kao udruženje poduzetnika, a pogotovo nije nastupala kao poduzetnik budući da u toj situaciji HGK nije sudjelovala u prometu roba ili u pružanju usluga gospodarske prirode, a nije postojalo bilo kakvo aktivno sudjelovanje u sklapanju ili primjeni ograničavajućeg sporazuma.
HGK navodi kako praksa Suda EU navedena u Obavijesti o preliminarno utvrđenim činjenicama u postupku, ne može se odnositi na HGK, a Agencija nije u obzir uzela presudu suda EU u združenim predmetima C-89, C-104, C-116, C-116, C-117 i C-125-129/85 A. Ahlström Osakeyhtiö and others v Commission (Wood Pulp) u kojem je Europski sud poništio odluku Europske komisije u dijelu koji se odnosi na udruženje poduzetnika KEA s obzirom da njegove preporuke o cijenama nisu imale odlučujuću ulogu u zaključivanju sporazuma o cijenama između poduzetnika članova, te ono nije imalo nikakvu samostalnu ulogu u primjeni tih sporazuma, već je bilo naprosto mjesto koordinacije postupanja njegovih članova«. U konkretnom slučaju HGK nije bila ništa drugo osim »mjesta koordinacije postupanja članova«, dakle, s njezine strane radilo se isključivo o tehničkom omogućavanju skupa i organizaciji skupa bez ikakvog utjecaja na poslovnu politiku njenih članova. Na strani HGK nije se radilo čak ni o minimalnom utjecaju na postupanje poduzetnika.
U odnosu na zapisnik sa sjednice Udruženja održane 25. listopada 2012., HGK ponavlja kako je riječ o potpunom nesporazumu i nespretno ubačenoj rečenici koja u stvarnosti nije imala, niti je mogla imati, bilo kakav utjecaj na sadržaj konkretne sjednice. HGK je priložio izjavu svjedoka A koji je vodio navedeni zapisnik, iz koje, prema navodima HGK, proizlazi kako se na toj sjednici nije raspravljalo o usklađivanju i dogovaranju cijena usluga marina za 2013. godinu niti je između članica Udruženja postignut bilo kakav dogovor po tom pitanju. Samo je jedan od prisutnih, i to svjedok B napomenuo da ACI neće podizati cijene usluga za 2013. godinu, pa je svjedok A procijenio samoinicijativno da bi ta konstatacija mogla ući u zapisnik iako o tome ostali nisu niti raspravljali niti to komentirali, pa je pitanje koliko je ta izjava uopće bila primijećena kod ostalih prisutnih. Sam svjedok B tu je izjavu dao nakon završetka sastanka. HGK navodi kako je iz ranije dostavljenih zapisnika i Pravilnika vidljivo da prisutni ne potpisuju zapisnike, a u pravilu se zapisnici verificiraju na sljedećoj sjednici. Međutim, na sljedećoj sjednici održanoj 19. ožujka 2013., taj zapisnik nije bio verificiran tako da ni prisutni nisu upoznati s njegovim sadržajem.
6.5. Očitovanja Marine Šibenik, Marine Dalmacija i Marine Borik
Agencija je 26. lipnja 2014. zaprimila očitovanja Marine Šibenik, Marine Dalmacija i Marine Borik na Obavijest o preliminarno utvrđenim činjenicama u postupku. Iako je riječ o tri odvojena očitovanja, s obzirom da su ista sadržajno gotovo identična, izuzev u djelu koji se odnosi na sudjelovanje Marine Šibenik na