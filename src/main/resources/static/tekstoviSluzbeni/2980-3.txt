 povrijeđena ustavna prava zajamčena člancima 14. stavkom 1., 18., 29. stavkom 1. i 35. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) te članak 14. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija). U ustavnoj tužbi u bitnome navodi:
»... Rješenje je doneseno bez da je P. P. i članovi njene obitelji obaviještena o pokrenutom postupku protiv nje tj. o oduzimanju poslovne sposobnosti. P. P. ne zna ni kako izgleda spomenuta njena posebna skrbnica K. K., iz čega se vidi kakva je to zaštita njenih prava i interesa?! U postupku pred Općinskim sudom P. P. i članovi njene obitelji nisu pozvani na suđenje, a odluka Općinskog suda u Z. je donesena isključivo na osnovi vještačenja doktora S. S. i unaprijed odabrane odvjetnice, koja je trebala samo potvrditi navode doktora. Vještačenje doktora S. S. je takvo da ne odgovara stvarnom stanju P. P., kao da je nedovoljno poznaje, jer se ona pored svojih psihičkih problema sama brine o sebi (podiže sama sebi mirovinu na banci, sama sebi kuha, pere odjeću, kupuje i dr.), pa nema osnova da joj se oduzima poslovna sposobnost.
U postupku lišavanja poslovne sposobnosti ona nema jednaki položaj kao druge stranke u postupku (Centar za socijalnu skrb), jer je posebna skrbnica imenovana samo formalno i ne ispunjava svoje dužnosti kao skrbnica. Logično bi bilo da joj je odmah imenovana kao skrbnica sestra tj. član njene obitelji, zatim da je ona obaviještena o svim radnjama poduzetim protiv nje, kako bi mogla uložiti žalbu na Rješenja suda, te da je sudac Općinskog suda uzeo njenu izjavu na zapisnik, što on nije učinio. ... Na Rješenje Općinskog suda u Z., poslovni broj R1-19/09 od 27.04.2011.g. uložena je žalba od strane J. P. (oca P. P. temeljem članka 64. Ustava, po kojem je dužnost svakog da štiti djecu i nemoćne osobe) i B. B. (sestre P. P. po članku 64. Ustava i temeljem Rješenja od strane Centra za socijalnu skrb Z., kao njene skrbnice), koje su odbijene kao neosnovane od strane Županijskog suda u Z. i potvrđeno je rješenje Općinskog suda u Z., poslovni broj R 1-19/09 od 27.04.2011.g., iako je izvršena povreda članka 310. i 329. stavak 1. Obiteljskog zakona, te članka 353.st.1 u vezi članka 381. Zakona o parničnom postupku, te povreda članka 354. stavak 2 Zakona o parničnom postupku u postupku pred sudom. Dakle provodi se diskriminacija P. P. i kršenje članka 14. stavak 1 Ustava, jer se zbog njenog društvenog položaja i drugih osobina tj. položaja psihički oboljele osobe ona diskriminira u postupku i tretira kao broj, a ne osoba sa svim pravima kao i drugi građani Republike Hrvatske. Također imenovanjem formalno posebnog skrbnika K. K., povrijeđuje se pravo na pravično suđenje odnosno članak 18. Ustava i članak 29. stavak 1 Ustava, jer ona samo formalno zastupa P. P. a stvarno ne zaštićuje njena prava (Rješenje o imenovanju posebne skrbnice nije dobila, kako bi se na njega mogla žaliti, što je još jedan dokaz diskriminacije u postupanju pred sudom. S jedne strane joj je oduzeta poslovna sposobnost kako se ne bi mogla žaliti, a s druge strane ne priznaje se žalba njene skrbnice B. B., koja je zastupa po zakonu). Po članku 35. Ustava svakom se jamči štovanje i pravna zaštita njegova osobnog i obiteljskog života, dostojanstva, ugleda i časti, a postupajući na ovaj način od strane Općinskog i Županijskog suda u Z., psihički oboljelim osobama se ne omogućuje pravna zaštita i obrana u postupcima.«
Na temelju navedenog podnositeljica zaključuje da je provedena njezina diskriminacija zbog njezinog društvenog položaja i drugih osobina (njezine psihičke bolesti) jer nije osigurano njoj »i članu njene obitelji pravo na pristup sudu ... pravo na poštivanje obiteljskog života ... pravo na djelotvorno pravno sredstvo«.
Podnositeljica zaključno predlaže da Ustavni sud ukine osporena rješenja.
IV. MJERODAVNO PRAVO