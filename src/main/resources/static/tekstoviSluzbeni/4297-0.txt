69 27.07.2016 Pravilnik o automatskoj razmjeni informacija u području poreza
MINISTARSTVO FINANCIJA
1646
Na temelju članka 177.a stavka 9. Općeg poreznog zakona (»Narodne novine«, br. 147/08, 18/11, 78/12, 136/12, 73/13, 26/15 i 44/16) ministar financija donosi
PRAVILNIK
O AUTOMATSKOJ RAZMJENI INFORMACIJA U PODRUČJU POREZA
I. TEMELJNE ODREDBE
1. Opća odredba
Članak 1.
Ovim se Pravilnikom utvrđuju pravila za provedbu članka 177. Općeg poreznog zakona (dalje u tekstu: Zakon), kojim se uređuje obvezna automatska razmjena informacija određenih kategorija dohotka i imovine, članka 177.a Zakona kojim se propisuju definicije pojmova, pravila izvješćivanja i dubinske analize i članaka 200. i 202. Zakona, kojim se propisuje razmjena informacija o isplaćenim kamatama na dohodak od štednje isplatiteljima po primitku.
2. Prijenos i provedba propisa Europske unije
Članak 2.
Ovim se Pravilnikom u pravni poredak Republike Hrvatske prenose sljedeće odredbe direktiva Europske unije:
1. Članak 8. stavci 1., 2., 3., 4., 6., 7. i 8. Direktive Vijeća 2011/16/EU od 15. veljače 2011. o administrativnoj suradnji na području oporezivanja koja zamjenjuje Direktivu 77/799/EEZ (SL L 64, 11. 3. 2011.), (dalje u tekstu: Direktiva 2011/16/EU),
2. Prilog I. i Prilog II. Direktive Vijeća 2014/107/EU od 9. prosinca 2014. o izmjeni Direktive 2011/16/EU u pogledu obvezne automatske razmjene informacija u području oporezivanja (SL L 359, 16. 12. 2014.), (dalje u tekstu: Direktiva 2014/107/EU),
3. Direktiva Vijeća (EU) 2015/2060 od 10. studenoga 2015. o stavljanju izvan snage Direktive 2003/48/EZ o oporezivanju dohotka od kamata na štednju (SL L 301, 18. 11. 2015.), (dalje u tekstu: Direktiva Vijeća (EU) 2015/2060).
II. AUTOMATSKA RAZMJENA INFORMACIJA O DOSTUPNIM KATEGORIJAMA DOHOTKA I IMOVINE
1. Područje i opseg razmjene informacija
Članak 3.
(1) Automatska razmjena informacija označava sustavnu dostavu unaprijed određenih informacija drugim državama članicama Europske unije (dalje u tekstu: države članice) o rezidentima tih država članica, bez prethodnog zahtjeva i u unaprijed utvrđenim redovitim razdobljima.
(2) Automatska razmjena informacija iz stavka 1. ovoga članka obuhvaća sljedeće kategorije dohotka i imovine, kako su propisane u zakonodavstvu Republike Hrvatske:
1. dohodak od nesamostalnog rada,
2. primitke članova upravnih odbora i upravnih vijeća,
3. proizvode životnog osiguranja koji nisu obuhvaćeni drugim pravnim instrumentima razmjene informacija i drugim sličnim mjerama Europske unije,
4. mirovine,
5. vlasništvo nad nekretninama i dohodak od imovine i imovinskih prava.
(3) Porezna uprava automatskom razmjenom dostavlja dostupne informacije iz stavka 2. ovoga članka nadležnim tijelima drugih država članica, a te informacije odnose se na porezna razdoblja počevši od 1. siječnja 2014.
(4) Automatska razmjena informacija iz stavka 3. ovoga članka provodi se najmanje jedanput godišnje, u roku 6 mjeseci od isteka poreznog razdoblja tijekom kojeg su informacije postale dostupne.
2. Obveze prema Europskoj komisiji
Članak 4.
(1) Porezna uprava izvješćuje Europsku komisiju o kategorijama dohotka i imovine navedenim u članku 3. stavku 2. ovoga Pravilnika za koje ima dostupne informacije.
(2) Porezna uprava će izvijestiti Europsku komisiju o svim naknadnim promjenama nastalim vezano uz dostupnost pojedinih kategorija dohotka i imovine iz članka 3. stavka 2. ovoga Pravilnika.
(3) Porezna uprava obvezna je svake godine dostavljati Europskoj komisiji statističke podatke o opsegu automatske razmjene informacija, te godišnju procjenu učinkovitosti izvršene automatske razmjene podataka sukladno propisanom obrascu.
3. Uvjeti razmjene
Članak 5.
(1) Porezna uprava može ukazati nadležnom tijelu druge države članice da ne želi primati informacije o određenim kategorijama dohotka i imovine iz članka 3. stavka 2. ovoga Pravilnika ili da ne želi primati informacije o dohotku ili imovini koje ne prelaze određeni iznos. O navedenom Porezna uprava izvješćuje Europsku komisiju.