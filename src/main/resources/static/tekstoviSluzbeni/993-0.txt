51 12.05.2015 Zakon o komasaciji poljoprivrednog zemljišta
HRVATSKI SABOR
994
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O KOMASACIJI POLJOPRIVREDNOG ZEMLJIŠTA
Proglašavam Zakon o komasaciji poljoprivrednog zemljišta, koji je Hrvatski sabor donio na sjednici 24. travnja 2015. godine.
Klasa: 011-01/15-01/36
Urbroj: 71-05-03/1-15-2
Zagreb, 28. travnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O KOMASACIJI POLJOPRIVREDNOG ZEMLJIŠTA
I. OPĆE ODREDBE
Članak 1.
(1) Komasacija poljoprivrednog zemljišta (u daljnjem tekstu: komasacija) prema ovom Zakonu provodi se u svrhu okrupnjavanja posjeda i katastarskih čestica u veće i pravilnije, radi njihova ekonomičnijeg iskorištavanja, stvaranja povoljnijih uvjeta za razvoj poljoprivredne proizvodnje, radi osnivanja i izgradnje poljoprivrednih putova, vodnih građevina za melioracije te izvođenja i drugih radova na uređenju zemljišta namijenjenog poljoprivredi.
(2) Komasacija je, u smislu ovoga Zakona, skup administrativnih i tehničkih postupaka kojima se male i usitnjene površine poljoprivrednog zemljišta sjedinjuju u veće i uređenije, uređuju putne i kanalske mreže te sređuju stvarnopravni i drugi odnosi na zemljištu.
Značenje pojedinih pojmova
Članak 2.
Pojedini pojmovi u smislu ovoga Zakona imaju sljedeća značenja:
1. komasacijska gromada jest sve zemljište na komasacijskom području i ona je predmet komasacije
2. stranke u postupku komasacije su vlasnici i posjednici zemljišta, kao i osobe koje na zemljištu na kojem se provodi komasacija imaju druga stvarna prava ili na zakonu zasnovan pravni interes (u daljnjem tekstu: sudionici komasacije)
3. bioraznolikost je sveukupnost svih živih organizama koji su sastavni dijelovi ekosustava, a uključuje raznolikost unutar vrsta, između vrsta, životnih zajednica te raznolikost ekosustava
4. krajobrazna raznolikost je strukturiranost prostora nastala na interakciji prirodnih i/ili stvorenih krajobraznih elemenata određenih bioloških, klimatskih, geoloških, geomorfoloških, pedoloških, kulturno-povijesnih i socioloških obilježja
5. komasacijsko područje je određena površina na kojoj se provodi komasacija
6. zemljište za opće potrebe je zemljište od interesa za Republiku Hrvatsku (ceste, osnovni kanali i slično)
7. zemljište za zajedničke potrebe naselja, odnosno sudionika komasacije je zemljište od interesa za naselje i sudionike komasacije (poljoprivredni putovi, detaljni kanali i slično)
8. vodne građevine za melioracije su građevine za melioracijsku odvodnju (kanali s pripadajućim crpnim stanicama, drenažama, betonskim propustima, čepovima, sifonima, stepenicama, brzotocima, oblogama za zaštitu od erozija, ustavama i drugim pripadajućim građevinama, uređajima i opremom) koje se dijele na građevine za osnovnu melioracijsku odvodnju i građevine za detaljnu melioracijsku odvodnju, zatim građevine za navodnjavanje (akumulacijske i druge zahvatne građevine, razvodna mreža i druge građevine pripadajuće tim građevinama) i mješovite melioracijske građevine
9. jedinica za procjenu je relativni odnos između uzor-čestice i čestice koja se procjenjuje, uzimajući u obzir položaj zemljišta, njegovu udaljenost od gospodarskoga dvorišta i druge okolnosti (mikrodepresija, izloženost suncu, izgrađeni put i slično) koje mogu utjecati na vrijednost zemljišta.
Članak 3.
Komasacija je od interesa za Republiku Hrvatsku.
Članak 4.
(1) Komasacija se provodi na temelju višegodišnjih i godišnjih programa.
(2) Programima iz stavka 1. ovoga članka utvrđuju se u prvome redu područja na kojima će se provoditi komasacija, izvori financiranja te rokovi za njihovu provedbu.
(3) Programe iz stavka 1. ovoga članka izrađuje Agencija za poljoprivredno zemljište (u daljnjem tekstu: Agencija) na temelju stručnih analiza o provedbi postupka komasacije.
(4) U svrhu izrade programa iz stavka 1. ovoga članka jedinice lokalne i područne (regionalne) samouprave i Grad Zagreb, Državna geodetska uprava, ministarstvo