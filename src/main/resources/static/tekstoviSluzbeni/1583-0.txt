82 24.07.2015 Presuda Viskog upravnog suda Republike Hrvatske broj: UsII-27/14-7 od 10. lipnja 2015.
VISOKI UPRAVNI SUD REPUBLIKE HRVATSKE
1584
PRESUDA
Visoki upravni sud Republike Hrvatske u vijeću sastavljenom od sudaca toga suda, Blanša Turić, predsjednice vijeća, Borisa Markovića i Sanje Štefan, članove vijeća, te više sudske savjetnice Jadranke Jelić, zapisničarke, u upravnom sporu tužitelja Hrvatski Telekom d.d. Zagreb, Savska cesta 32 iz Zagreba, kojeg zastupa Maja Mandić, po generalnoj punomoći Su-992/2009, protiv tuženika Hrvatske agencije za poštu i elektroničke komunikacije, sada Hrvatske regulatorne agencije za mrežne djelatnosti iz Zagreba, Roberta Frangeša Mihanovića 9, kojeg zastupa dr. sc. Dražen Lučić, predsjednik Vijeća, uz sudjelovanje H1 Telekoma d.d. iz Splita, Put Trščenice 10, u svojstvu zainteresirane osobe, kojeg zastupa Helena Čerina, suradnik za regulatorne i pravne poslove, radi rješavanja spora između operatora, u nejavnoj sjednici vijeća održanoj 10. lipnja 2015.
presudio je
I. Odbija se kao neosnovan tužbeni zahtjev za poništenje rješenja Hrvatske regulatorne agencije za mrežne djelatnosti iz Zagreba, klasa: UP/I-344-08/13-03/17, urbroj: 376-04-14-18 od 15. siječnja 2014.
II. Ova će se presuda objaviti u »Narodnim novinama«.
Obrazloženje
Osporenim rješenjem točkom I. izreke utvrđuje se da H1 Telekom d.d ima pravo na naknadu:
a) za zakašnjenje Hrvatskog Telekoma d.d. u otklanjanju kvarova/smetnji za uslugu izdvojenog pristupa lokalnoj petlji, za sve korisnike navedene u specifikaciji Hrvatskog Telekoma d.d. od 13. prosinca 2013. a u iznosu iz članka 15. 3. Standardne ponude Hrvatskog Telekoma d.d. za uslugu izdvojenog pristupa lokalnoj petlji koja je bila u primjeni do 1. listopada 2013.
b) za zakašnjenje Hrvatskog Telekoma d.d. u otklanjanju kvarova/smetnji za uslugu veleprodajnog širokopojasnog pristupa za sve korisnike navedene u specifikaciji Hrvatskog Telekoma d.d. od 13. prosinca 2013., a u visini cjelokupnog iznosa veleprodajne naknade prema članku 8.2.2. Standardne ponude Hrvatskog Telekoma d.d. za uslugu veleprodajnog širokopojasnog pristupa internetu koja je bila u primjeni do 1. listopada 2013.
Točkom II. izreke nalaže se Hrvatskom Telekomu d.d. da u roku od 8 dana od dana primitka ovog rješenja izvrši obračun naknada iz točke I. ovog rješenja i obračunati iznos, umanjen za iznos koji je već podmiren izjavom o prijeboju broj: 5274 isplati H1 Telekomu d.d.
Tužitelj prigovara zakonitosti osporenog rješenja i u bitnome navodi da prvenstveno osporava nadležnost tuženika za odlučivanje o predmetnoj stvari upućujući na odredbu članka 20. Zakona o elektroničkim komunikacijama (»Narodne novine« 73/08., 90/11., 133/12., 80/13. i 71/14.– dalje u tekstu ZEK) s obzirom da sporne obveze nisu neposredno i bitno vezane uz izvršavanje ZEK-a. U predmetnoj stvari sporna je isplata naknade (ugovorne kazne) za zakašnjenje u ispunjenju određenih ugovornih obveza, što nije obveza iz ZEK-a već obveza iz ugovora i Zakona o obveznim odnosima, a okolnost da je ugovorna kazna određena tužiteljevim standardnim ponudama ne znači je ovaj spor u vezi s obvezama iz ZEK-a. Ističe da tuženik nije obrazložio u kakvoj je konkretnoj vezi spor s obvezama iz članka 61. ZEK-a te najvažnije, nije obrazložio kako i zašto bi ta veza bila relevantna za tuženikovo odlučivanje po članku 20. ZEK-a. Sve da je tuženik i bio ovlašten odlučivati, smatra da tuženik nije ovlašten odlučivati rješenjem, zbog toga što po članku 20. stavka 5. ZEK-a tuženik odlučuje u stvarima iz sudske nadležnosti. Zaključno skreće pažnju na sudsku praksu Visokog upravnog suda pod poslovnim brojem UsII-16/2013 od 18.travnja 2013. i Visokog trgovačkog suda pod poslovnim brojem Pž-6663/12 od 23. listopada 2012., koja rješenja dostavlja uz tužbu.
Nadalje navodi da je tijekom postupka bilo sporno ima li H1 Telekom d.d. pravo na potraživanje naknada za kašnjenje u otklanjaju kvarova/smetnji za koje tužitelj opravdano tvrdi da nisu u području njegove odgovornosti. 