dopuštena te će razmotriti njezinu osnovanost.
V. OSNOVANOST USTAVNE TUŽBE
8. Ustavni sud ponavlja da se razumnost duljine postupka uvijek mora procjenjivati u svjetlu okolnosti konkretnog slučaja prema sljedećim kriterijima: složenosti predmeta, ponašanju podnositelja i mjerodavnih tijela te važnosti predmeta postupka za podnositelja.
1) Duljina sudskog postupka
9. Ovrhovoditeljica je podnijela prijedlog za ovrhu 7. kolovoza 2008., a postupak još nije okončan i vodi se pred prvostupanjskim sudom.
Ustavna tužba podnesena je 28. studenoga 2014.
10. Ustavni sud utvrđuje da je postupak u razmatranom pravno relevantnom razdoblju od 19. ožujka 2013. (dana kada je Županijski sud u Rijeci usvojio zahtjev podnositeljice) do donošenja ove odluke trajao ukupno tri (3) godine, šest (6) mjeseci i deset (10) dana.
2) Složenost sudskog predmeta
11. Ustavni sud ocjenjuje da u konkretnom slučaju nije riječ o složenijem predmetu.
3) Postupanje nadležnih sudova
12. Postupak se u pravno relevantnom razdoblju vodio pred prvostupanjskim sudom. Nakon što je Županijski sud u Rijeci usvojio zahtjev podnositeljice zbog povrede prava na suđenje u razumnom roku 19. ožujka 2013. i naložio Općinskom sudu u Rijeci da je dužan dovršiti postupak u predmetu u roku od 4 (četiri) mjeseca, Općinski sud u Rijeci do podnošenja ustavne tužbe 28. studenoga 2014. nije dovršio ovršni postupak.
4) Ponašanje podnositeljice ustavne tužbe
13. Ustavni sud ocjenjuje da podnositeljica ustavne tužbe nije pridonijela duljini postupka. Koristila je dopuštena pravna sredstva za ubrzavanje postupka (zahtjev za zaštitu prava na suđenje u razumnom roku koji je rješenjem Županijskog suda u Rijeci usvojen).
VI. OCJENA USTAVNOG SUDA
14. Ustavni sud utvrđuje da se postupak u pravno relevantnom razdoblju vodio duže od tri (3) godine te da u trenutku donošenja ove odluke još uvijek nije okončan. Imajući u vidu ukupno trajanje postupka, neaktivnost prvostupanjskog suda na način da dovrši postupak u naloženom roku od 4 (četiri) mjeseca te posebice činjenicu da podnositeljica svojim ponašanjem nije pridonijela duljini postupka i da nije riječ o složenijoj pravnoj stvari, Ustavni sud ocjenjuje da je podnositeljici povrijeđeno pravo da sud u razumnom roku odluči o njenim pravima i obvezama, koje je zajamčeno člankom 29. stavkom 1. Ustava.
1) Izreka odluke i nalog predsjedniku nadležnog suda
15. Utvrdivši da je ustavna tužba osnovana, u smislu članka 63. stavaka 1. i 2. Ustavnog zakona donesena je odluka kao u točkama I. i II. izreke.
Na temelju članka 31. stavaka 4. i 5. Ustavnog zakona određuje se da je predsjednik Općinskog suda u Rijeci dužan dostaviti Ustavnom sudu pisanu obavijest o datumima donošenja i otpreme odluke u roku od osam (8) dana od dana njezine otpreme, a najkasnije osam (8) dana od isteka roka određenog u točki II. izreke ove odluke.
16. Sukladno članku 63. stavku 3. Ustavnog zakona, donesena je odluka kao u točkama III. i IV. izreke.
Ustavni sud utvrđuje visinu naknade zbog povrede ustavnog prava na suđenje u razumnom roku uzimajući u obzir okolnosti svakog pojedinog predmeta, uz istodobno uvažavanje ukupnih gospodarskih i socijalnih prilika u Republici Hrvatskoj.
17. Odluka o objavi temelji se na članku 29. Ustavnog zakona (točka V. izreke).
Broj: U-IIIA-7572/2014
Zagreb, 28. rujna 2016.
USTAVNI SUD REPUBLIKE HRVATSKE
Predsjednica Vijeća Ingrid Antičević Marinović, v. r.
