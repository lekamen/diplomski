46 24.04.2015 Pravilnik o uvjetima i načinu ostvarivanja prava na zdravstvenu zaštitu hrvatskih branitelja iz Domovinskog rata koja nisu utvrđena kao standard iz obveznog zdravstvenog osiguranja
MINISTARSTVO BRANITELJA
916
Na temelju članka 108. stavka 1. točke 1. Zakona o pravima hrvatskih branitelja iz Domovinskog rata i članova njihovih obitelji (»Narodne novine« broj 174/04., 92/05., 02/07., 107/07, 65/09, 137/09, 146/10, 55/11, 140/12, 19/13 – pročišćeni tekst, 33/13, 148/13 i 92/14), uz suglasnost ministra zdravlja, ministar branitelja donosi
PRAVILNIK
O UVJETIMA I NAČINU OSTVARIVANJA PRAVA NA ZDRAVSTVENU ZAŠTITU HRVATSKIH BRANITELJA IZ DOMOVINSKOG RATA KOJA NISU UTVRĐENA KAO STANDARD IZ OBVEZNOG ZDRAVSTVENOG OSIGURANJA
1. OSNOVNE ODREDBE
Članak 1.
(1) Ovim se Pravilnikom utvrđuju uvjeti i način ostvarivanja prava na zdravstvenu zaštitu hrvatskih branitelja iz Domovinskog rata (u daljnjem tekstu: hrvatski branitelji) kojima je rana, ozljeda, bolest, pogoršanje bolesti, odnosno pojava bolesti neposredna posljedica sudjelovanja u Domovinskom ratu, u standardu višem od onoga koji im se osigurava u okviru prava na zdravstvenu zaštitu iz obveznog zdravstvenog osiguranja prema propisima o obveznom zdravstvenom osiguranju.
(2) Pod zdravstvenom zaštitom iz stavka 1. ovog članka podrazumijeva se:
– potpuna medicinska rehabilitacija po osnovi bolesti, bolesnih stanja, rana i ozljeda za koje se medicinska rehabilitacija ne može ostvariti prema propisima o obveznom zdravstvenom osiguranju
– potrebna ortopedska i druga pomagala kada ovo pravo nije utvrđeno kao standard prava na zdravstvenu zaštitu iz obveznog zdravstvenog osiguranja prema propisima o obveznom zdravstvenom osiguranju, a odnosi se na pravo na potpunu ili djelomičnu naknadu troškova izrade ortopedskih i drugih pomagala utvrđenih popisom ortopedskih i drugih pomagala kao sastavnog dijela općeg akta Hrvatskog zavoda za zdravstveno osiguranje o ortopedskim i drugim pomagalima, kada su troškovi izrade ortopedskih i drugih pomagala veći od onih koji su odobreni općim aktom Hrvatskog zavoda za zdravstveno osiguranje
– lijekovi s pravom na naknadu za sudjelovanje u troškovima zdravstvene zaštite prema propisima o obveznom zdravstvenom osiguranju u slučaju kada hrvatski branitelj nema dopunsko zdravstveno osiguranje
– odobreno liječenje u inozemstvu kada ono nije moguće u Republici Hrvatskoj, s pravom prvenstva sukladno medicinskim indikacijama i pravom na pratnju druge osobe, uz naknadu dijela troškova za osobu koja prati hrvatskog branitelja radi liječenja u inozemstvu, kada pratnja druge osobe nije odobrena od nadležnog tijela Hrvatskog zavoda za zdravstveno osiguranje
– svako drugo liječenje s pravom na naknadu za sudjelovanje u troškovima zdravstvene zaštite prema propisima o obveznom zdravstvenom osiguranju u slučaju kada hrvatski branitelj nema dopunsko zdravstveno osiguranje.
Članak 2.
(1) Hrvatski branitelj ostvaruje pravo na zdravstvenu zaštitu iz članka 1. ovog Pravilnika ako je rana, ozljeda, bolest, pogoršanje bolesti, odnosno pojava bolesti kod hrvatskog branitelja neposredna posljedica sudjelovanja u Domovinskom ratu.
(2) Hrvatski branitelj ostvaruje prava na zdravstvenu zaštitu iz članka 1. ovog Pravilnika po postupku, pod uvjetima i na način propisan ovim Pravilnikom.
2. POSTUPAK OSTVARIVANJA PRAVA
2.1. Postupak utvrđivanja činjenice je li rana, ozljeda, bolest, pogoršanje bolesti, odnosno pojava bolesti kod hrvatskog branitelja neposredna posljedica sudjelovanja u Domovinskom ratu
Članak 3.
Za utvrđivanje činjenice je li rana, ozljeda, bolest, pogoršanje bolesti, odnosno pojava bolesti kod hrvatskog branitelja neposredna posljedica sudjelovanja u Domovinskom ratu, hrvatski branitelj podnosi zahtjev nadležnom uredu državne uprave u jedinici područne (regionalne) samouprave odnosno nadležnom upravnom tijelu Grada Zagreba (u daljnjem tekstu: prvostupanjsko tijelo) prema mjestu prebivališta podnositelja zahtjeva.
Članak 4.
(1) Prvostupanjsko tijelo upućuje zahtjev