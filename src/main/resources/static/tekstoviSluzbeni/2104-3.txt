 međunarodnim protuterorističkim naporima.
15. Republika Hrvatska će nastaviti aktivno sudjelovati u prevenciji i suzbijanju terorizma na globalnoj, regionalnoj i bilateralnoj razini, a osobito u okviru sustava UN-a, EU, NATO-a, OESS-a, Vijeća Europe, INTERPOL-a, EUROPOL-a i drugih relevantnih organizacija i inicijativa te će doprinositi jačanju i razvijanju protuterorističke suradnje na svim razinama.
16. U tom smislu, Republika Hrvatska će nastaviti davati svoj doprinos rješavanju problema u svijetu, za koje se može prepoznati da pogoduju nastanku i održanju terorizma, putem svoga političkog i diplomatskog angažmana, dajući doprinos jačanju međunarodnog mira i sigurnosti, promičući načela i vrijednosti međunarodnog prava, pravednosti i ravnopravnosti, uvažavanja i tolerancije, putem svoje razvojne pomoći te sudjelovanjem u međunarodnim mirovnim operacijama, koje vidi kao posebno važan instrument uklanjanja uzroka terorizma, gašenjem kriznih žarišta po svijetu koja generiraju ekstremizam i nasilje.
17. U prevenciji terorizma Republika Hrvatska poseban naglasak stavlja na djelovanje u području jugoistočne Europe suradnjom s drugim zemljama. Ovo djelovanje sastoji se od dvije komponente. Prva obuhvaća suradnju sigurnosnih sektora zemalja regije u sprečavanju terorizma koja se odvija kroz policijsku, obavještajnu, te suradnju u kontroli granica. Drugu komponentu predstavlja sveukupno vanjskopolitičko djelovanje Republike Hrvatske prema zemljama regije usmjereno na razvijanje političkih, ekonomskih, socijalnih i kulturnih odnosa, kao načina za postizanje dugoročne stabilizacije cijele regije što je najbolji način prevencije terorizma. Potrebno je također naglasiti mogućnost pružanja pomoći u razvoju protuterorističkih kapaciteta država jugoistočne Europe kroz prenošenje iskustava i najboljih praksi Europske unije na države jugoistočne Europe. Time Republika Hrvatska izravno utječe na stvaranje povoljnog sigurnosnog okružja koje bi imalo pozitivan utjecaj na budući razvoj sigurnosnog stanja, kako u jugoistočnoj Europi, tako i u Europskoj uniji.
18. Također, Republika Hrvatska će posebnu pozornost posvetiti međunarodnoj suradnji na planu jačanja međunarodnopravnog okvira izradom mogućih novih ili nadopunom postojećih protuterorističkih konvencija i protokola, razmjene važnih protuterorističkih informacija kao i iskustava i dobre prakse u provedbi protuterorističkih mjera, jačanju suradnje u međunarodnopravnoj pomoći i pitanjima izručenja, istraživanju mogućih novih terorističkih ugroza i razvijanju odgovarajućih protumjera i mehanizama te jačanju stručno-tehničke te znanstvene i obrazovne dimenzije.
IV. MJERE BORBE PROTIV TERORIZMA
19. Ciljeve u borbi protiv terorizma treba ostvariti provođenjem mjera prevencije, suzbijanja, mjera zaštite i saniranja štete od terorističkog napada, mjera kaznenog progona i procesuiranja osoba i subjekata povezanih s terorizmom, jačanjem međuinstitucionalne koordinacije i međunarodne suradnje.
20. Republika Hrvatska smatra kako ulogu u prevenciji i suzbijanju terorizma ima i šira društvena zajednica te privatni sektor, pri čemu postoji dovoljno prostora u razvijanju i unaprjeđivanju demokratskih vrijednosti i procedura, tolerancije i dijaloga na političkom, vjerskom i drugom planu, sprječavanja radikalizacije i nasilnog ekstremizma, zaštite visokih standarda ljudskih prava i sloboda, komunikacije s javnošću, znanstveno-istraživačkom radu te praktičnih rješenja i alata u suradnji s privatnim sektorom.
Prevencija terorizma
21. Prevencija je stvaranje takvih političkih, društvenih i ekonomskih okolnosti koje jačaju unutarnju koheziju društva i otpornost na utjecaje ekstremnih ideologija te uklanjaju preduvjete nastanka i širenja terorizma u svim elementima njegove pojavnosti. Republika Hrvatska vidi prevenciju terorizma kao napor usmjeren na onemogućavanje širenja ideologija koje jesu ili mogu biti podloga terorističkog djelovanja, odlučivanja pojedinaca na terorističke akcije te pridobivanja novih