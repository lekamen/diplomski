102 25.09.2015 Uredba o preuzimanju Direktive 2013/40/EU o napadima na informacijske sustave te Direktive 2014/62/EU o kaznenopravnoj zaštiti eura i drugih valuta od krivotvorenja
VLADA REPUBLIKE HRVATSKE
1978
Na temelju članka 30. stavka 2. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 24. rujna 2015. godine donijela
UREDBU
O PREUZIMANJU DIREKTIVE 2013/40/EU O NAPADIMA NA INFORMACIJSKE SUSTAVE TE DIREKTIVE 2014/62/EU O KAZNENOPRAVNOJ ZAŠTITI EURA I DRUGIH VALUTA OD KRIVOTVORENJA
Članak 1.
Ovom Uredbom određuju se operativna nacionalna kontakt točka za razmjenu informacija o kaznenim djelima protiv računalnih sustava, programa i podataka te nadležna tijela Republike Hrvatske za dostavu statističkih podataka o tim kaznenim djelima i o kaznenim djelima krivotvorenja novca.
Članak 2.
Ovom Uredbom se u pravni poredak Republike Hrvatske prenose:
– članci 13. i 14. Direktive 2013/40/EU Europskog parlamenta i Vijeća od 12. kolovoza 2013. o napadima na informacijske sustave i o zamjeni Okvirne odluke Vijeća 2005/222/PUP (SL L 218, 14. 8. 2013.) i
– članak 11. Direktive 2014/62/EU Europskog parlamenta i Vijeća od 15. svibnja 2014. o kaznenopravnoj zaštiti eura i drugih valuta od krivotvorenja i o zamjeni Okvirne odluke Vijeća 2000/383/PUP (SL L 151, 21. 5. 2014.).
Članak 3.
Operativna nacionalna kontakt točka za razmjenu informacija koje se odnose na kaznena djela iz Glave XXV. – Kaznena djela protiv računalnih sustava, programa i podataka, Kaznenog zakona (»Narodne novine«, br. 125/11, 144/12, 56/15 i 61/15 – ispravak) je ustrojstvena jedinica Ministarstva unutarnjih poslova nadležna za poslove visokotehnološkog kriminaliteta.
Članak 4.
Statističke podatke o broju kaznenih djela iz članaka 266., 267., 268., 269. i 272. Kaznenog zakona (»Narodne novine«, br. 125/11, 144/12, 56/15 i 61/15 – ispravak) te o broju osoba protiv kojih je poduzet kazneni progon i broju osoba osuđenih za navedena kaznena djela Europskoj komisiji jednom godišnje dostavlja Ministarstvo pravosuđa.
Ministarstvo unutarnjih poslova najkasnije do zadnjeg radnog dana u siječnju tekuće godine dostavlja Ministarstvu pravosuđa podatke o broju kaznenih djela iz stavka 1. ovoga članka, za prethodnu godinu.
Članak 5.
Statističke podatke o broju kaznenih djela iz članaka 274. i 283. Kaznenog zakona (»Narodne novine«, br. 125/11, 144/12, 56/15 i 61/15 – ispravak) te o broju osoba protiv kojih je poduzet kazneni progon i broju osoba osuđenih za navedena kaznena djela svake dvije godine Europskoj komisiji dostavlja Ministarstvo pravosuđa.
Ministarstvo unutarnjih poslova najkasnije do zadnjeg radnog dana u siječnju tekuće godine dostavlja Ministarstvu pravosuđa podatke o broju kaznenih djela iz stavka 1. ovoga članka, za prethodnu godinu.
Članak 6.
Ova Uredba stupa na snagu prvoga dana od dana objave u »Narodnim novinama«.
Klasa: 022-03/15-03/84
Urbroj: 50301-09/09-15-2
Zagreb, 24. rujna 2015.
Predsjednik Zoran Milanović, v. r.
