102 25.09.2015 Zakon o poticanju ulaganja
HRVATSKI SABOR
1971
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O POTICANJU ULAGANJA
Proglašavam Zakon o poticanju ulaganja, koji je Hrvatski sabor donio na sjednici 18. rujna 2015. godine.
Klasa: 011-01/15-01/97
Urbroj: 71-05-03/1-15-2
Zagreb, 22. rujna 2015.
Predsjednica Republike Hrvatske Kolinda Grabar-Kitarović, v. r.
ZAKON
O POTICANJU ULAGANJA
I. OPĆE ODREDBE
Predmet i svrha Zakona
Članak 1.
Ovim se Zakonom uređuje dodjela državnih potpora radi poticanja ulaganja.
Članak 2.
(1) Ovim se Zakonom uređuje provedba Uredbe Komisije (EU) br. 651/2014 od 17. lipnja 2014. o ocjenjivanju određenih kategorija potpora spojivima s unutarnjim tržištem u primjeni članaka 107. i 108. Ugovora (SL L 187, 26. 6. 2014., str. 1.), (u daljnjem tekstu: Uredba Komisije (EU) br. 651/2014 od 17. lipnja 2014.).
(2) Ovaj Zakon sadržava odredbe o regionalnim državnim potporama za ulaganja te odredbe o državnim potporama za usavršavanje koje su u skladu s Uredbom Komisije (EU) br. 651/2014 od 17. lipnja 2014. Pojedinačne potpore dodijeljene temeljem ovoga Zakona izuzete su od obveze prethodne prijave Europskoj komisiji sukladno članku 108. stavku 3. Ugovora o funkcioniranju Europske unije pod uvjetom da su ispunjeni uvjeti iz ovoga Zakona.
(3) Potpore za usavršavanje i regionalne potpore temeljem ovoga Zakona dodjeljuju se sukladno odredbama članaka 1. – 14. i članka 31. Uredbe Komisije (EU) br. 651/2014 od 17. lipnja 2014. Za sva pitanja koja nisu uređena ovim Zakonom, odnosno u slučaju razlika u tumačenju odredbi ovoga Zakona s pravilima Uredbe Komisije (EU) br. 651/2014 od 17. lipnja 2014. primijenit će se pravila Uredbe Komisije (EU) br. 651/2014 od 17. lipnja 2014.
Članak 3.
(1) Poduzetništvo, u smislu ovoga Zakona, predstavljaju subjekti – mikro, mali i srednji poduzetnici sukladno Prilogu I. Uredbe Komisije (EU) br. 651/2014 od 17. lipnja 2014.
(2) Poduzetništvo, u smislu ovoga Zakona, predstavljaju subjekti – veliki poduzetnici. Pod kategorijom veliki poduzetnik, u smislu ovoga Zakona, podrazumijeva se poduzetnik koji ne ispunjava kriterije utvrđene u Prilogu I. Uredbe Komisije (EU) br. 651/2014 od 17. lipnja 2014.
Članak 4.
(1) Cilj, odnosno svrha poticanja ulaganja je poticanje gospodarskog rasta i ostvarenje gospodarske politike Republike Hrvatske, njezina uključivanja u tokove međunarodne razmjene i jačanje investicijske i konkurentske sposobnosti hrvatskoga poduzetništva.
(2) Na razini gospodarskih subjekata cilj i svrha poticanja ulaganja je izgradnja međunarodno konkurentnog, transparentnog i atraktivnog sustava potpora za ulaganja pravnih ili fizičkih osoba registriranih u Republici Hrvatskoj, obveznika poreza na dobit, koji obavljajući gospodarsku djelatnost, sudjeluju u prometu robe i usluga u Republici Hrvatskoj.
Članak 5.
(1) Poticanje ulaganja, u smislu ovoga Zakona, predstavlja sustav potpora za ulaganje i potpora za pravodobno ostvarenje potrebnih ulagačkih aktivnosti. Određuje se način i rokovi ispunjenja svih potrebnih ulagačkih aktivnosti, a u svrhu uspješnog i vremenski određenog ostvarenja predmetnog ulaganja projekta na teritoriju Republike Hrvatske.
(2) Potpore uređene ovim Zakonom odnose se na projekte ulaganja i jačanje konkurentske sposobnosti u:
– proizvodno-prerađivačkim aktivnostima
– razvojno-inovacijskim aktivnostima
– aktivnostima poslovne podrške
– aktivnostima usluga visoke dodane vrijednosti.
(3) Potpore uređene ovim Zakonom odnose se na projekte iz stavka 2. ovoga članka, kojima se osigurava ekološki sigurna poduzetnička aktivnost i jedan ili više od sljedećih ciljeva:
– unos nove opreme i suvremenih tehnologija
– veća zaposlenost i izobrazba zaposlenika
– razvoj proizvoda i usluga više dodane vrijednosti
– povećanje poduzetničke konkurentnosti
– ravnomjerni regionalni razvoj Republike Hrvatske.
Temeljni pojmovi
Članak 6.
(1) Pojedini izrazi u smislu ovoga Zakona imaju sljedeća značenja:
1. Ulaganje, početno ulaganje, odnosno 