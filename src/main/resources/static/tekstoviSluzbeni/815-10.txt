 hrvatski jezik glasio: »a) ako je osoba zakonito pritvorena nakon osude nadležnog suda«.
Sukladno tome, točka a) stavka 1. članka 5. Konvencije primjenjiva je samo na jednu vrstu presuda (osuđujuće) i na jednu vrstu kazni (kaznu zatvora ili drugu kaznenopravnu sankciju koja podrazumijeva lišenje slobode).
17.1. Tumačenje pojma »nakon osude« iz članka 5. stavka 1. točke a) Konvencije u uobičajenim kaznenim postupcima ne stvara veće probleme. ESLJP u svojoj praksi tumači pojam »nakon osude nadležnog suda« tako da »osuda« označava u prvom redu prvostupanjsku presudu kojom je nadležni sud proglasio optuženika krivim te ga osudio na kaznu zatvora. Kad se ta presuda donese, započinje primjena članka 5. stavka 1. točke a) Konvencije. Tog trenutka ujedno prestaje primjena članka 5. stavka 1. točke c) u vezi sa stavkom 3. Konvencije (kojima se uređuju slučajevi lišenja slobode prije donošenja prvostupanjske presude).
17.2. U predmetu James, Wells i Lee protiv Ujedinjenog Kraljevstva (presuda, 18. rujna 2012., zahtjevi br. 25119/09, 57715/09 i 57877/09) ESLJP je sažeo relevantna stajališta o sadržaju, značenju i dosezima članka 5. stavka 1. točke a) Konvencije:
»a. Opća načela
187. Sud na početku ponavlja da su predmet i svrha članka 5. stavka 1. osigurati da nitko ne bude lišen svoje slobode na arbitraran način (vidjeti Lawless protiv Ireland (br. 3), 1. srpnja 1961., str. 52., Serije A br. 3.; Engel i drugi protiv Nizozemske, 8. lipnja 1976., § 58., Serije A br. 22.; Winterwerp protiv Nizozemske, 24. listopada 1979., § 37., Serije A br. 33.; Guzzardi protiv Italije, 6. studenoga 1980., § 92., Serije A br. 39.; Johnson protiv Ujedinjenog Kraljevstva, 24. listopada 1997., § 60., Izvješća o presudama i odlukama1997-VII.; Saadi protiv Ujedinjenog Kraljevstva [VV], br. 13229/03, § 66., 29. siječnja 2008.; i M. protiv Njemačke, br. 19359/04, § 89., ECHR 2009.). On je često isticao temeljnu važnost jamstava sadržanih u članku 5. za osiguranje da prava pojedinaca u demokraciji budu slobodna od arbitrarnog pritvaranja u rukama vlasti (vidjeti Kurt protiv Turske, 25. svibnja 1998., § 122, Izvješća 1998-III.; Çakýcý protiv Turske [VV], br. 23657/94, § 104., ECHR 1999-IV.; i Clift protiv Ujedinjenog Kraljevstva, br. 7205/07, § 62., 13. srpnja 2010.).
188. Dobro je ustanovljeno u sudskoj praksi Suda da svako lišenje slobode mora ulaziti unutar jedne od iznimaka navedenih u točkama (a) – (f) i mora biti ‘zakonito’. Stranke ne osporavaju da je iznimka od općeg prava na slobodu utvrđena u članku 5. stavku 1., koja je relevantna u ovim slučajevima, ona koja je sadržana u članku 5. stavku 1. točki (a) Konvencije, naime pritvaranje nakon osude nadležnog suda.
189. Riječ ‘osuda’ (conviction) u smislu članka 5. stavka 1. točke (a) ima se razumjeti kao da označava i utvrđenje krivnje (finding of guilt) nakon što je ustanovljeno u skladu sa zakonom da je postojalo kazneno djelo, i određivanje kazne ili druge mjere (imposition of a penalty or other measure) koja uključuje lišenje slobode (vidjeti M. protiv Njemačke, cit. gore, § 87.; i Grosskopf protiv Njemačke, br. 24478/03, § 43., 21. listopada 2010.). Sud je također razjasnio da riječ ‘nakon’ (after) u točki (a) ne znači jednostavno to da pritvaranje (detention) mora slijediti ‘osudu’ u vremenu (in point of time): povrh toga, ‘pritvaranje’ mora biti rezultat osude, uslijediti nakon nje i o njoj ovisiti ili se dogoditi kao posljedica osude (must result from, ‘follow and depend upon’ or occur by virtue of the conviction’) (vidjeti Van Droogenbroeck protiv Belgije, 24. lipnja 1982., § 35., Serije A br. 50.; i Grosskopf, cit. gore, § 44.).
Ukratko, mora postojati dostatna uzročna veza (sufficient causal connection) između osude i oduzimanja slobode o kojem je riječ (vidjeti Weeks protiv Ujedinjenog Kraljevstva, 2. ožujka 1987., § 42., Serije A br. 114.; Stafford protiv Ujedinjenog Kraljevstva [VV], br. 46295/99, § 64., ECHR 2002-IV.; Kafkaris protiv Cyprus [VV], br. 21906/04, § 117., 12 veljače 2008.; i M.