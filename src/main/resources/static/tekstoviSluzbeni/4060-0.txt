54 10.06.2016 Pravilnik o razvrstavanju i kategorizaciji ugostiteljskih objekata iz skupine kampovi
MINISTARSTVO TURIZMA
1409
Na temelju odredbi članka 8. stavka 4., članka 15. stavka 2. i članka 16. stavka 2. Zakona o ugostiteljskoj djelatnosti (»Narodne novine«, broj 85/2015), ministar nadležan za turizam, donosi
PRAVILNIK
O RAZVRSTAVANJU I KATEGORIZACIJI UGOSTITELJSKIH OBJEKATA IZ SKUPINE KAMPOVI
1. OPĆE ODREDBE
Članak 1.
Ovim Pravilnikom propisuju se vrste ugostiteljskih objekata iz skupine Kampovi (u daljnjem tekstu: objekt), ugostiteljske usluge koje se moraju i mogu pružati u pojedinoj vrsti, vrste koje mogu biti klupskog tipa, minimalni uvjeti, vrste koje se kategoriziraju, kategorije, uvjeti za kategorije, oznake za vrste i kategorije, način označavanja vrsta i kategorija te sastav povjerenstva koje provodi očevid u objektu.
Članak 2.
(1) Ugostiteljski objekt iz skupine »Kampovi« je poslovni objekt i funkcionalna cjelina u kojem ugostitelj obavlja ugostiteljsku djelatnost odnosno pruža ugostiteljske usluge (smještaja, prehrane, pića i napitaka) u ugostiteljskim sadržajima.
(2) Ugostitelj u objektu mora pružati ugostiteljske usluge propisane ovim Pravilnikom u obveznim ugostiteljskim sadržajima i može pružati druge usluge u funkciji turističke potrošnje u neobveznim sadržajima, pod uvjetima propisanim ovim Pravilnikom.
(3) U objektu mogu druge fizičke i pravne osobe pružati usluge u funkciji turističke potrošnje koje nisu ovim Pravilnikom propisane kao obvezne.
Članak 3.
(1) Objekt mora stalno ispunjavati sve uvjete, sukladno kapacitetu, za pojedinu vrstu i kategoriju, propisane ovim Pravilnikom, ako ovim Pravilnikom nije drukčije propisano.
(2) Objekt u koji zbog prirodnih ili drugih uvjeta ne može ući vozilo, ne mora ispuniti uvjete koji se odnose na prisutnost vozila u kampu.
(3) Svi obvezni i neobvezni ugostiteljski sadržaji objekta (recepcija, sanitarni čvorovi, smještajne jedinice, sadržaji za prehranu i drugo) u kojima posluje ugostitelj ili druga fizička i pravna osoba moraju imati ujednačenu kvalitetu uređenja za određenu kategoriju.
(4) Iznimno od stavka 1. ovog članka, a na zahtjev ugostitelja, temeljem isprava o zaštiti povijesno-kulturnih dobara ili prirode, ministar nadležan za turizam (u daljnjem tekstu: Ministar) može odobriti odstupanja od propisanih uvjeta za vrstu i kategoriju osim za površinu modula smještajne jedinice ili ako nisu osigurani uvjeti za nesmetanu i potpunu funkcionalnu namjenu objekta.
Članak 4.
(1) Objekti se razvrstavaju i kategoriziraju kao postojeći i novi objekti.
(2) Objekt je postojeći, ako građevina ili dio građevine ispunjava jedan od sljedećih uvjeta:
1. da objekt ima ili je imao rješenje o vrsti i kategoriji kao postojeći ugostiteljski objekt,
2. da je objekt izgrađen do 1. kolovoza 2008. godine (bez obzira na namjenu, naknadnu rekonstrukciju ili dogradnju odnosno nadogradnju),
3. da je konačna građevinska dozvola za gradnju objekta pribavljena do 1. kolovoza 2008. godine,
4. da objekt ima akt o legalizaciji nezakonito izgrađene građevine.
(3) Objekt je novi, ako ne ispunjava uvjete iz stavka 2. ovog članka.
2. MINIMALNI UVJETI
2.1. SIGURNOST GOSTA I OSOBLJA
Članak 5.
(1) Objekt mora omogućiti sigurnost, funkcionalnost i udobnost sukladno kategoriji.
(2) Okoliš i vanjski izgled objekta moraju biti uređeni.
(3) Uređenje, oprema i uređaji u objektu ne smiju biti dotrajali i oštećeni te moraju biti stalno u funkcionalnom stanju.
(4) Rublje, posuđe i ostalo u direktom kontaktu s gostom, kada nije u uporabi, mora biti zaštićeno od prašine i ostalih kontaminacija.
(5) U objektu moraju biti osigurana sredstva za pružanje prve pomoći.
(6) Komunalni i ostali otpad mora se redovito odstranjivati iz objekta.
2.2. LOKACIJA, ULAZ, PROMETNICE
Članak 6.
(1) Objekt mora biti povezan s javnom prometnom infrastrukturom za vozila, a ako nema uvjeta za pristup vozila, tada mora postojati prometnica za pješake.
(2) Objekt mora imati jedan kolni ulaz i jedan izlaz u blizini recepcije.
(3) Objekt