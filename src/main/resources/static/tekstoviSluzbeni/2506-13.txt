 nekoliko kaznenih postupaka zbog istovrsnih kaznenih djela s visoko zaprijećenim kaznama zatvora;
– treće, članovi optuženikove uže obitelji žive u inozemstvu.
50. Ustavni sud podsjeća da je od samog početka pokretanja niza istražnih (kasnije kaznenih) postupaka protiv podnositelja njegov odlazak u Republiku Austriju u prosincu 2010. (sudski kvalificiran kao bijeg) bio središnji razlog za određivanje odnosno produljenje istražnog zatvora. U tim su se rješenjima razlozi nadležnog suda kojima se opravdavao istražni zatvor iscrpljivali u opisu ponašanja podnositelja ustavne tužbe u dva kritična dana, 8. i 9. prosinca 2010. kada je on, prema sudskom stajalištu, pobjegao iz zemlje u Republiku Austriju u namjeri da preko Njemačke pobjegne u Sjedinjene Američke Države (SAD) i tako izbjegne kazneni progon.
Gotovo pet godina poslije tog događaja, nadležni sud u osporenom rješenju ponovo je opravdao produljenje istražnog zatvora pozivajući se na taj isti događaj. Nadležni sud pri tome nije spomenuo odluku Ustavnog suda broj: U-III-5141/2011 iz 2011. godine, kojom je usvojena ustavna tužba podnositelja s utvrđenjem da pozivanje suca istrage »isključivo na događaj vezan uz podnositeljevo napuštanje teritorija Republike Hrvatske u prosincu 2010. ... nije više 'dostatno'...«, te da je zbog vremenske dinamike događaja opasnost od bijega podnositelja postala očito neznatna (v. točku 44. obrazloženja ove odluke).
S obzirom na takve okolnosti, Ustavni sud ne smatra potrebnim ponavljati stajališta koja je iznio u odlukama broj: U-lll-4557/2011 i U-III-5141/2011 iz 2011. godine, a ni ponovo obrazlagati razloge na kojima je utemeljio ocjenu o povredi ustavnih prava podnositelja. Umjesto toga, upućuje na odluku broj: U-III-5141/2011.
51. Na ovom je mjestu dostatno ponoviti pravilo utvrđeno u točki 21. obrazloženja odluke broj: U-lll-4557/2011: u postupku svakog sljedećeg preispitivanja zakonskih osnova za produljenje istražnog zatvora pred nadležni sud postavljaju se stroži zahtjevi, koje prati i pojačan nadzor Ustavnog suda. Razlozi, koji bi eventualno mogli opravdati zaključak suda o daljnjem postojanju opasnosti od bijega podnositelja, moraju biti i »dostatni« i »relevantni«, ali sada u svjetlu proteka vremena (prethodnih razdoblja istražnog zatvora), a osobito činjenica vezanih uz osobnu situaciju podnositelja ustavne tužbe te objektivnih okolnosti koje okružuju podnositelja i njegov »slučaj«, sve u svjetlu drugih zakonskih mogućnosti osiguravanja njegove prisutnosti na sudu.
52. Ustavni sud u tom smislu primjećuje da se uz događaj iz prosinca 2010. (to jest podnositeljevo napuštanje zemlje koje su sudovi kvalificirali kao bijeg) u osporenom rješenju vezuje samo jedan novi element koji nije bio sadržan u sudskim rješenjima iz 2011. godine. Naime, nadležni sud utvrdio je u osporenom rješenju da protek vremena od događaja iz prosinca 2010., kao element »dinamičkog« tumačenja i primjene pritvorskih razloga, ne utječe na činjenicu da taj događaj i dalje opravdava produljenje istražnog zatvora podnositelju. To je stajalište nadležni sud zasnovao na ocjeni da se protek vremena (od srpnja 2011. do rujna 2015.) ne može uzeti u obzir kad se procjenjuje je li prestala opasnost od bijega podnositelja, budući da je on »veći dio tog vremena, tj. gotovo tri godine bio lišen slobode u paralelnom postupku što je osiguralo njegovu nazočnost, neovisno o njegovoj volji«, odnosno da »pravomoćno utvrđene okolnosti koje upućuju na opasnost od optuženikovog bijega u ovom predmetu nikada nisu prestale postojati, jer je nazočnost optuženika bila osigurana kroz njegovo lišenje slobode u drugom postupku«.
53. Ustavni sud takvu argumentaciju nadležnog suda ne smatra prihvatljivom s aspekta ustavnih prava podnositelja na osobnu slobodu u proceduralnom smislu. Ta je argumentacija u osnovi selektivna jer ne uzima u obzir relevantne okolnosti odnosno pravnu situaciju u kojoj se nalazi podnositelj ustavne tužbe u cjelini, kao i usporedivu sudsku praksu.
Stoga se čini da je