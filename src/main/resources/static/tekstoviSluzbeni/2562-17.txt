 engleskom jeziku.
4. Sudionike obvezuju svi obrasci i dokumenti Hrvatske narodne banke koje su sudionici ispunili i/ili potpisali i koji su dostavljeni u skladu sa stavcima 1. i 2. ovog članka i za koje Hrvatska narodna banka razumno drži da ih je primila od sudionika, njihovih zaposlenika ili zastupnika. Takvi obrasci i dokumenti uključuju obrasce za prikupljanje statičnih podataka iz članka 9. stavka 2. točke (a) ove Odluke i informacije dane na temelju članka 12. stavka 5. ove Odluke.
Članak 41.
Ugovorni odnos s pružateljem mrežnih usluga sustavu TARGET2
1. Za potrebe ove Odluke pružatelj mrežnih usluga sustavu TARGET2 jest SWIFT. Svaki sudionik sklapa poseban sporazum sa SWIFT-om o uslugama koje pruža SWIFT u vezi sa sudionikovom upotrebom sustava TARGET2-HR. Pravni odnos između sudionika i SWIFT-a uređen je isključivo uvjetima SWIFT-a.
2. Svaki sudionik također sudjeluje u grupi TARGET2 CUG, prema odluci nacionalnih središnjih banaka pružatelja SSP-a koje djeluju kao administratori SWIFT usluga za SSP. Primanje sudionika u grupu TARGET2 CUG i isključenje iz nje proizvodi učinak kada administrator SWIFT usluga o tome obavijesti SWIFT.
3. Sudionici se pridržavaju profila SWIFT usluga u sustavu TARGET2 (engl. TARGET2 SWIFT Service Profile) koji je učinila dostupnim Hrvatska narodna banka.
4. Usluge koje pruža SWIFT ne čine dio usluga koje pruža Hrvatska narodna banka u vezi sa sustavom TARGET2.
5. Hrvatska narodna banka nije odgovorna za radnje, pogreške ili propuste SWIFT-a (uključujući njegove direktore, osoblje i podizvođače) kao pružatelja SWIFT usluga, ili za radnje, pogreške ili propuste pružatelja mreže koju izaberu sudionici radi dobivanja pristupa SWIFT mreži.
Članak 42.
Postupak izmjene
Hrvatska narodna banka može u bilo kojem trenutku jednostrano izmijeniti ovu Odluku uključujući njezine dodatke. Izmjene ove Odluke i njezinih dodataka donose se i objavljuju na isti način kao i njihov osnovni tekst. Uzima se da je sudionik prihvatio takve izmjene ako im nije izričito prigovorio u roku od 14 dana od obavijesti o njima. U slučaju da sudionik uloži prigovor na izmjene, Hrvatska narodna banka ovlaštena je odmah otkazati s trenutnim učinkom sudjelovanje tog sudionika u sustavu TARGET2-HR i zatvoriti sve njegove PM račune.
Članak 43.
Prava trećih osoba
1. Sudionici ne smiju prenijeti, založiti u korist ili ustupiti bilo kojoj trećoj osobi prava, interese, obveze, odgovornosti i/ili tražbine koji proizlaze iz ove Odluke ili su vezani uz nju, bez pisanog pristanka Hrvatske narodne banke.
2. Ova Odluka ne stvara bilo kakva prava ili obveze između bilo kojih drugih osoba osim između Hrvatske narodne banke i sudionika u sustavu TARGET2-HR.
Članak 44.
Mjerodavno pravo, nadležnost i mjesto izvršenja
1. Na dvostrane odnose između Hrvatske narodne banke i sudionika u vezi sa sudjelovanjem u sustavu TARGET2-HR primjenjuje se hrvatsko pravo.
2. Ne dovodeći u pitanje nadležnost Suda Europske unije, za rješavanje sporova koji se odnose na pitanja u vezi s odnosom iz stavka 1. ovog članka isključivo je nadležan sud u Zagrebu.
3. Mjesto izvršenja u vezi s pravnim odnosima između Hrvatske narodne banke i sudionika jest Zagreb.
Članak 45.
Salvatorna klauzula
Ako je bilo koja odredba ove Odluke ništetna ili pobojna, to neće utjecati na primjenu ostalih njezinih odredbi.
Članak 46.
Stupanje na snagu
Ova Odluka objavljuje se u »Narodnim novinama« i stupa na snagu 1. veljače 2016., osim članka 2., koji stupa na snagu danom objave ove Odluke u »Narodnim novinama«.
O. br. 808/2015.
Zagreb, 15. prosinca 2015.
Predsjednik Savjeta Hrvatske narodne banke guverner Hrvatske narodne banke prof. dr. sc. Boris Vujčić, v. r.
