43 17.04.2015 Pravilnik o stručnom nadzoru
HRVATSKA KOMORA SOCIJALNIH RADNIKA
886
Na temelju članka 27.a stavka 3. i članka 35. stavka 5. Zakona o djelatnosti socijalnog rada (»Narodne novine«, broj 124/2011 i 120/2012) te članka 7. stavka 7. i članka 16. točke 5. Statuta Hrvatske komore socijalnih radnika (»Narodne novine«, broj 114/2013), Skupština Komore na svojoj sjednici održanoj 17. 12. 2014. godine donijela je
PRAVILNIK
O STRUČNOM NADZORU
Članak 1.
(1) Ovim Pravilnikom uređuje se postupak i način provođenja stručnog nadzora nad radom magistara socijalnog rada, magistara socijalne politike i sveučilišnih prvostupnika socijalnog rada (u daljnjem tekstu: socijalni radnik) u ustanovama socijalne skrbi, zdravstva, znanosti, odgoja i obrazovanja i pravosuđa, udrugama, vjerskim zajednicama, trgovačkim društvima i drugim pravnim osobama koje obavljaju djelatnost socijalnog rada u dijelu koji se odnosi na djelatnost socijalnog rada te nad radom socijalnih radnika koji obavljaju djelatnost socijalnog rada u obrtu i kao profesionalnu djelatnost.
(2) Odredbe ovoga Pravilnika koje se odnose na magistre socijalnog rada i magistre socijalne politike primjenjuju se i na diplomirane socijalne radnike i diplomirane inženjere socijalnog rada.
(3) Odredbe ovoga Pravilnika koje se odnose na sveučilišne prvostupnike socijalnog rada primjenjuju se i na socijalne radnike sa završenom višom školom za socijalne radnike.
(4) Izrazi koji se koriste u ovome Pravilniku, a koji imaju rodno značenje, bez obzira na to jesu li korišteni u muškom ili ženskom rodu, obuhvaćaju na jednak način muški i ženski rod.
Članak 2.
Hrvatska komora socijalnih radnika (u daljnjem tekstu: Komora), provodi stručni nadzor nad radom socijalnih radnika kao pravna osoba s javnim ovlastima.
Članak 3.
(1) Stručni nadzor obuhvaća ocjenu stručnosti i etičnosti obavljanja djelatnosti socijalnog rada te kakvoće i opsega izvršenih usluga socijalnog rada, koja se temelji na:
– uvidu u dokumentaciju o stručnim kvalifikacijama socijalnog radnika, njegovom opisu poslova i odgovornostima te stručnom usavršavanju,
– provjeravanju stručnog rada, osobito cijeneći primjenu profesionalnih metoda koje se pružaju u obliku preventivnog ili tretmanskog postupka i poštivanje odredbi Etičkog kodeksa socijalnih radnika te općih akata Komore,
– vođenje i čuvanje propisane evidencije i dokumentacije.
(2) Stručni nadzor ima za svrhu da socijalni radnik:
– obavlja stručni rad u skladu s priznatim metodama i dostignućima u djelatnosti socijalnog rada,
– kroz savjetovanje otkloni utvrđene nepravilnosti i poboljša kvalitetu stručnog rada, uvažavajući stručne preporuke i etička načela socijalnog rada.
Članak 4.
(1) Stručni nadzor organizira Povjerenstvo za stručni nadzor (u daljnjem tekstu: Povjerenstvo) koje imenuje Upravni odbor Komore, na prijedlog Predsjednika komore.
(2) Povjerenstvo ima pet članova, a koji između sebe biraju Predsjednika i Zamjenika Povjerenstva.
(3) Predsjednik i članovi Povjerenstva moraju ispunjavati najmanje uvjete koji su propisani za magistre socijalnog rada ili magistra socijalne politike provoditelje stručnog nadzora.
(4) Povjerenstvo iz stavka 1. ovoga članka obavlja sljedeće poslove:
1. donosi stručna mjerila za provođenje stručnog nadzora,
2. predlaže Listu stručnjaka koji provode stručni nadzor (u daljnjem tekstu: Lista stručnjaka), na razdoblje od 1 (jedne) godine, koju donosi Upravni odbor Komore,
3. izrađuje godišnji plan stručnog nadzora,
4. vodi evidenciju i dokumentaciju o provedenim stručnim nadzorima i poduzetim mjerama,
5. koordinira provođenje stručnog nadzora sa službama ministarstva nadležnog za socijalnu skrb koje provode upravni i inspekcijski nadzor u djelatnosti socijalne skrbi,
6. izrađuje godišnje izvješće o provedenom stručnom nadzoru,
7. obavlja i druge poslove u skladu sa Statutom i ovim Pravilnikom.
(5) Povjerenstvo će pri sastavljanju liste provoditelja stručnog nadzora voditi računa o tome da se predlože magistri socijalnog rada i magistar