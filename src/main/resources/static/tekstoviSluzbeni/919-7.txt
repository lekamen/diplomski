ne može podvesti pod zabranu propisanu člankom 121. stavkom 8. Ustava i člankom 5. stavkom 1. ZoDSV-a, Ustavni sud zaključio je da oni nisu bez osnove.
Podnositelj toj ustavnoj zabrani (nitko ne može biti član Državnog sudbenog vijeća više od dva puta) pristupa »mehanički«, što dobro ilustrira njegovo pitanje: »Kako je 3 manje od 2, odnosno kako je 3 u stvari 1?«. Drugim riječima, podnositelj ne sagledava tu ustavnu zabranu kontekstualno, ne uzima u obzir ni promjene u ustavnom okviru države, ni prijelazni režim između dvaju ustavnih razdoblja, ali ni činjenice i okolnosti konkretnog slučaja.
Osim ponavljanja tvrdnje da je kandidat Nediljko Boban u svojoj sudačkoj karijeri već bio dva puta biran za člana Državnog sudbenog vijeća, pa mu je ovo treći (neustavni) izbor, podnositelj u ustavnoj tužbi nije naveo nijedan relevantan protuargument kojim bi odgovorio na argumente Povjerenstva za izbor članova Državnog sudbenog vijeća i Vijeća Vrhovnog suda da je prvi i jedini cjelovit mandat suca Nediljka Bobana kao člana Državnog sudbenog vijeća počeo i završio u prošlosti, to jest u prethodnom ustavnom razdoblju kad je na snazi bila treća Promjena Ustava. Podnositelj nije odgovorio ni na argument nadležnih tijela da je sucu Nediljku Bobanu – zbog četvrte Promjene Ustava iz 2010. – bio prekinut mandat na koji je izabran u prethodnom ustavnopravnom režimu. U izborima za novi sastav Državnog sudbenog vijeća, koje je – slijedom ustavnih promjena – izabrano 2011., sudac Nediljko Boban nije sudjelovao.
20.1. Ustavni sud u tom smislu podsjeća da je učinak koji je četvrta Promjena Ustava imala na dotadašnje Državno sudbeno vijeće bio sveobuhvatan (potpuni prekid s dotadašnjim ustavnim konceptom Državnog sudbenog vijeća i promjena cjelokupnog dotadašnjeg sastava odnosno prekid mandata svim zatečenim članovima dotadašnjeg Državnog sudbenog vijeća; osnivanje potpuno novog tijela /Povjerenstva za izbor članova Vijeća/ i izbor njegovih članova, a nakon toga i izbor potpuno novog sastava Državnog sudbenog vijeća). Mjerodavne prijelazne odredbe ZoDSV-a iz 2010. su glasile:
»Članak 99.
Izbor članova Povjerenstva provest će se u roku od tri mjeseca od dana stupanja na snagu ovoga Zakona.
Članak 100.
(1) Izbor članova Vijeća po odredbama ovoga Zakona obavit će se najkasnije u roku od četiri mjeseca od dana stupanja na snagu ovoga Zakona.
(2) Trideset dana nakon provedenih izbora za članove povjerenstva, predsjednik Vrhovnog suda Republike Hrvatske sazvat će prvu konstituirajuću sjednicu Povjerenstva.
(3) Vijeće donosi odluku o raspisivanju izbora za članove Vijeća.
(4) Dosadašnje Državno sudbeno vijeće objavit će u 'Narodnim novinama' javni poziv za podnošenje kandidature za članove Vijeća iz reda sudaca i obavijestiti dekane pravnih fakulteta u Republici Hrvatskoj i Hrvatski sabor da imenuju članove Vijeća iz svojih redova.«
21. S obzirom na takvo stanje stvari, podnositelj nije uspio uvjeriti Ustavni sud da je tumačenje članka 121. stavka 8. Ustava i članka 5. stavka 1. ZoDSV-a, koje su Povjerenstvo za izbor članova Državnog sudbenog vijeća i Vijeće Vrhovnog suda dali u okolnostima konkretnog slučaja (to jest u okolnostima izbora suca Nediljka Bobana za člana Državnog sudbenog vijeća), bilo arbitrarno, a time i ustavnopravno neprihvatljivo.
22. Na kraju, čini se da podnositelj zasniva povredu svojih ustavnih prava u konkretnom slučaju na konstrukciji da bi on – kao drugi kandidat na listi po broju dobivenih glasova – »automatizmom« bio izabran za člana Državnog sudbenog vijeća da je Ustavni sud u ovom postupku prihvatio njegove argumente i utvrdio da izabrani sudac nije smio biti kandidat odnosno da nije smio biti izabran za člana Državnog sudbenog vijeća zbog postojanja objektivne ustavne zabrane iz članka 121. stavka 8. Ustava.
Na ovom je mjestu dostatno utvrditi da Ustavni sud do sada nije ispitivao, kao samostalni predmet, takvu podnositeljevu konstrukciju o »automatizmu« njegova izbora u slučaju eliminacije kandidata koji je u postupku izbora za