 Ako se radi o kolosijeku koji je podijeljen na ograničene odsjeke voznog puta sa srednjom skretnicom ili skretnicama, vlak mora zauzeti ciljni kontrolirani odsjek pri čemu kolosiječni odsjeci podijeljenog kolosijeka i kontrolirani odsjeci srednje ili srednjih skretnica mogu biti zauzeti. Kontrolirani odsjeci ulaznih skretnica i odsjeci koji njima prethode moraju biti slobodni, a ulazni signal signalizirati SZ »Stoj«.
(4) U procesu razrješenja izlaznog voznog puta vožnjom vlaka moraju sudjelovati najmanje tri kontrolirana odsjeka:
– kontrolirani odsjek izlazne skretnice (ako je samo jedan) ili kontrolirani odsjeci izlaznih skretnica,
– ulazni kontrolirani odsjek ili odsjek na odlaznom kolosijeku dvokolosiječne pruge bez obostranog prometa,
– prvi prostorni kontrolirani odsjek ili međukolodvorski kontrolirani odsjek.
Razrješenje izlaznog voznog puta vožnjom vlaka nastupa nakon zauzimanja i oslobađanja navedenih kontroliranih odsjeka, signaliziranja SZ »Stoj« na izlaznom signalu te zauzimanja prvog prostornog ili međukolodvorskog kontroliranog odsjeka.
Da bi se postavio izlazni vozni put za sljedeći vlak, prvi prostorni ili međukolodvorski kontrolirani odsjek se mora osloboditi.
(5) Kontrolirani odsjek ili odsjeci koji prethode startnom signalu izlaznog voznog puta ne smiju biti u zavisnosti s razrješenjem izlaznog voznog puta.
(6) Ako je izlazni vozni put dio prolaznog voznog puta, kod razrješenja izlaznog voznog puta ne provjerava se oslobađanje kolodvorskog kolosijeka.
Prinudno razrješenje voznog puta
Članak 38.
(1) Prinudno razrješenje voznog puta je opasna radnja koja zahtijeva registraciju i zapis točnog vremena izvršenja.
(2) Nakon izdane naredbe za prinudno razrješenje voznog puta svi kolodvorski glavni signali, granični kolosiječni signali i manevarski signali u voznom putu koji se razrješava moraju preći u redovni položaj, a nakon toga slijedi razrješenje voznog puta.
(3) Razrješenje bez vremenske odgode u slučaju kada nema vlaka ili je vlak izvan područja prednajave, prinudno razrješenje ne zahtijeva posebne uvjete. Ako se radi o ulaznom voznom putu, to znači da je vlak nije zauzeo prvi prostorni odsjek ispred ulaznog signala ili predsignala ulaznog signala. Kod izlaznog voznog puta, to znači da polazni kontrolirani odsjek nije zauzet vlakom.
(4) Ako se radi o prolaznom voznom putu, posebno se prinudno razrješava ulazni vozni put, a posebno izlazni. Redoslijed nije važan. Za razrješenje ulaznog i izlaznog dijela voznog puta vrijede prethodno navedeni uvjeti.
(5) ESSU mora omogućiti razrješenje s vremenskom odgodom u slučaju kada vlak još nije započeo proces razrješenja vožnjom vlaka, ali je vlak u nailasku (aktivna je prednajava). Nakon izdane naredbe svi kolodvorski glavni signali, granični kolosiječni signali i manevarski signali moraju signalizirati SZ »Stoj«, nakon čega slijedi razrješenje voznog puta s vremenskom odgodom od 90 sekundi. Izdavanje ove naredbe mora biti izvedeno u dva koraka te se mora registrirati uz zapis točnog vremena.
(6) ESSU mora omogućiti razrješenje s vremenskom odgodom u slučaju kada je započelo razrješenje vožnjom vlaka. Kod ove vrste razrješenja s vremenskom odgodom nakon izdavanja naredbe svi kolodvorski glavni signali, granični kolosiječni signali i manevarski signali moraju signalizirati SZ »Stoj«, a nakon toga slijedi razrješenje voznog puta s vremenskom odgodom od 90 sekundi. Izdavanje ove naredbe mora biti izvedeno u dva koraka te se mora registrirati uz zapis točnog vremena.
Posebni uvjeti za SZ »Oprezna vožnja brzinom do 20 km/h«
Članak 39.
(1) Osnovni uvjet za izdavanje naredbe za signaliziranje SZ »Oprezna vožnja brzinom do 20 km/h« na ulaznom signalu je da vlak mora zauzeti najavni element do 80 m ispred ulaznog signala ako se radi o pruzi osiguranoj uređajem MO, a ako se radi o pruzi osiguranoj APB uređajem, onda vlak mora zauzeti prostorni odsjek između prvog prostornog signala ispred ulaznog signala (predsignala) i ulaznog signala. Ako se radi o izlaznom ili zaštitnom