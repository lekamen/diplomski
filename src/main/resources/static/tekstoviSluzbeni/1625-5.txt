 unio u svoje standardne ponude pa se očigledno radi o obvezama koje proizlaze iz zakona i nisu podložne slobodnoj volji ugovornih strana, davatelja i korisnika usluge. O sporovima koji proizlaze vezano uz izvršavanje regulatornih obveza iz zakona tuženik je dužan rješavati što otklanja osnovanost prigovora o nenadležnosti. Odlučujući u okviru svoje nadležnosti HAKOM odlučuje o pravima operatora korisnika u odnosu na obveze utvrđene operatoru sa značajnom tržišnom snagom pa se stoga radi o utvrđivanju prava, a ne o odlučivanju o naknadi štete, odnosno isplati, za što bi bio nadležan sud, a na što upućuje i odredba stavka 5. članka 20. ZEK-a iz koje jasno proizlazi da odlučivanje HAKOM-a o pravu, odnosno obvezi ne isključuje i sudsku nadležnost u vezi isplate odgovarajuće, odnosno dužne naknade.
Kako se dakle radi o pravu, odnosno obvezi koja proizlazi iz zakona, a ne o slobodnim ugovornim odnosima stranaka, vezano uz prigovore o pravnoj prirodi navedene naknade, Sud nalazi pravilnim tumačenju tuženika. Regulatorne obveze određene od strane tuženika i unesene u standardnu ponudu tužitelja nisu i ne mogu biti predmet ugovaranja što je osnova za određivanje penala u smislu odredbi članka 350. do 356. Zakona o obveznim odnosima (»Narodne novine« 35/05., 41/08. i 125/11.).
Sud ne nalazi osnovanim ni prigovore tužitelja kojim osporava opravdanost naknada za zakašnjenje u otklanjanju kvarova/smetnji za usluge veleprodajnog širokopojasnog pristupa za koje smatra da nisu u području njegove odgovornosti i naknada za zakašnjenje u otklanjanju kvarova/smetnje za usluge veleprodajnog širokopojasnog prostora koje rješavanje je onemogućeno iz objektivnih razloga izvan kontrole tužitelja. Sud upućuje na obrazloženje osporenog rješenja kao jasno obrazloženo u pogledu izostanka aktivne suradnje tužitelja sa Vipnetom da se radi o smetnjama koje nisu u njegovoj odgovornosti što je osnova za određivanje naknade, kao i obrazloženje tuženika da se vrijeme nemogućnosti pristupa lokaciji korisnika ne bi uračunavalo u vrijeme potrebno za otklanjanje smetnji. U odnosu na nerazumljivost izreke, Sud ocjenjuje da je ista dovoljno odrediva jer su dane jasne poveznice za pojedine obveze tužitelja u odnosu na odredbe Standardne ponude.
Na osnovi izloženog, Sud je razmatranjem svih spornih pitanja došao do zaključka da nisu ostvareni razlozi tužbe što tužbene zahtjeve čini neosnovanim, slijedom čega ih Sud odbija primjenom odredbe članka 57. stavka 1. ZUS-a.
Odluka o objavi presude u »Narodnim novinama« temelji se na odredbi članka 14. stavka 8. ZEK-a.
Broj: UsII-54/14-7
Zagreb, 10. lipnja 2015.
Predsjednica vijeća Blanša Turić, v. r.
