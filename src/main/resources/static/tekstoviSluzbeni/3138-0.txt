18 26.02.2016 Odluka o osnivanju Partnerskog vijeća Kontinentalne Hrvatske
VLADA REPUBLIKE HRVATSKE
487
Na temelju članka 21. stavka 1. Zakona o regionalnom razvoju Republike Hrvatske (»Narodne novine«, broj 147/14) i članka 4. stavka 1. Uredbe o osnivanju, sastavu, djelokrugu i načinu rada partnerskih vijeća (»Narodne novine«, broj 103/15), Vlada Republike Hrvatske je na sjednici održanoj 17. veljače 2016. godine donijela
ODLUKU
O OSNIVANJU PARTNERSKOG VIJEĆA KONTINENTALNE HRVATSKE
I.
U skladu s Nacionalnom klasifikacijom prostornih jedinica za statistiku 2012. (NKPJS 2012.) (»Narodne novine«, br. 96/12 i 102/12) kojom je Republika Hrvatska podijeljena na dvije prostorne jedinice za statistiku 2. razine, osniva se partnersko vijeće za statističku regiju Kontinentalna Hrvatska pod nazivom Partnersko vijeće Kontinentalne Hrvatske (u daljnjem tekstu: partnersko vijeće).
II.
Članovi partnerskog vijeća iz točke I. ove Odluke su:
– dva predstavnika Ministarstva regionalnoga razvoja i fondova Europske unije
– jedan predstavnik:
1. Ministarstva financija
2. Ministarstva gospodarstva
3. Ministarstva rada i mirovinskoga sustava
4. Ministarstva uprave
5. Ministarstva kulture
6. Ministarstva pomorstva, prometa i infrastrukture
7. Ministarstva poljoprivrede
8. Ministarstva turizma
9. Ministarstva zaštite okoliša i prirode
10. Ministarstva zdravlja
11. Ministarstva graditeljstva i prostornoga uređenja
12. Ministarstva socijalne politike i mladih
13. Ministarstva znanosti, obrazovanja i sporta
14. Agencije za regionalni razvoj Republike Hrvatske
15. Hrvatske zajednice županija
16. Udruge gradova
17. Udruge općina
18. Hrvatske gospodarske komore
19. Hrvatske obrtničke komore
20. Hrvatske poljoprivredne komore
21. Hrvatske udruge poslodavaca
22. Hrvatske turističke zajednice
23. sindikata
24. udruga koje djeluju u području zaštite okoliša ili održivog razvoja
25. udruga mladih
– pet članova partnerskog vijeća za područje županije na čijem području se nalazi urbana aglomeracija te četiri člana partnerskog vijeća za područje ostalih županija s područja statističke regije
– dva predstavnika znanstvene zajednice.
III.
Predsjednik partnerskog vijeća iz točke I. ove Odluke, članovi i zamjenici izabrat će se u skladu s člancima 7. i 8. Uredbe o osnivanju, sastavu, djelokrugu i načinu rada partnerskih vijeća.
IV.
Zadužuje se Ministarstvo regionalnoga razvoja i fondova Europske unije da o donošenju ove Odluke obavijesti tijela državne uprave i druge pravne osobe navedene u točki II. ove Odluke.
V.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/16-04/19
Urbroj: 50301-05/05-16-2
Zagreb, 17. veljače 2016.
Predsjednik Tihomir Orešković, v. r.
