 arbitrarnosti u odlučivanju sudova i drugih državnih tijela. U tom su smislu obrazloženja sudskih odluka iznimno važna jer je nedostatak relevantnih i dostatnih razloga za ocjene kakve su odlukom dane prvi i najvažniji znak koji upućuje na arbitrarno sudsko odlučivanje.
I članak 29. stavak 1. Ustava i članak 6. stavak 1. Konvencije obvezuju sudove da obrazlože svoje odluke. Istodobno, međutim, ta ustavna i konvencijska obveza ne smije biti shvaćena tako da sudovi moraju detaljno odgovoriti na svaki argument koji stranke iznesu u postupku, odnosno u svojim žalbama ili drugim odgovarajućim podnescima. U tom se pitanju treba voditi mjerilima dostatnosti i relevantnosti tih razloga.
68. Koliko će široka biti obveza suda da u pisanom obrazloženju svoje odluke navede razloge kojima se vodio pri njezinu donošenju (mjerilo dostatnosti) uvijek ovisi o osobitim okolnostima svakog konkretnog slučaja. To je pravilo ESLJP izrijekom utvrdio u predmetu Ajdarić protiv Hrvatske (presuda, 13. prosinca 2011., zahtjev br. 20883/09):
»34. Također, prema ustaljenoj sudskoj praksi Suda koja održava načelo povezano s pravilnim radom pravosuđa (proper administration of justice), u presudama sudova i sudišta moraju na odgovarajući način (adequately) biti navedeni razlozi na kojima se zasnivaju. Opseg primjene te obveze davanja razloga može varirati prema naravi odluke i mora se utvrditi u svjetlu okolnosti slučaja (vidjeti predmet García Ruiz protiv Španjolske [VV], br. 30544/96, § 26., ECHR 1999-I, s daljnjim upućivanjima).«
69. S druge strane u praksi ESLJP-a razlozi navedeni u pisanom obrazloženju odluke u pravilu će se smatrati relevantnima ako jasno upućuju na to da sudovi u konkretnom slučaju nisu vršili svoje procjene na nerazuman način, da nisu učinili neku drugu očitu pogrešku u prosudbi, pogrešno procijenili postojanje nekog važnog čimbenika ili pak propustili razmotriti sve relevantne čimbenike odnosno propustili uzeti u obzir sve činjenične i pravne elemente koji su objektivno mjerodavni za donošenje odluke, da nisu odbili provesti dokaze koji bi mogli dovesti do drugačije odluke i pri tome nisu zanemarili dokaze koje je sudu prezentirao okrivljenik, i sl. Ukratko, razlozi navedeni u pisanom obrazloženju odluke moraju obuhvatiti sve važne aspekte razmatranog slučaja koji su mogli utjecati na konačnu odluku suda (mjerilo relevantnosti).
70. Primjerice, ESLJP je u predmetu Ajdarić protiv Hrvatske (2011.) proveo nadzor nad dokazivanjem počinjenja djela na temelju iskaza svjedoka. Prvo je ponovio da je teret dokazivanja uvijek na tužiteljstvu i da u slučaju bilo kakve sumnje korist mora imati optuženi (§ 35. presude). Nakon toga je utvrdio da su odgovori nadležnih sudova na podnositeljeve tvrdnje bili »neprimjereni«, da sudovi »nisu učinili nikakav napor« da provjere izjave svjedoka nego su ih prihvatili kao istinite, neovisno o tome što je mjerodavna dokumentacija pokazivala drugačije, da sudovi u presudama nisu komentirali izjave drugih svjedoka koji su u bitnome opovrgavali navode trećeg svjedoka, da je jedan svjedok temeljio svoje svjedočenje više na vlastitim zaključcima o umiješanosti podnositelja u kaznena djela nego na činjenicama, itd.
ESLJP je u postupku sam ocijenio da su pojedine izjave svjedoka »proturječne«, »nedosljedne«, »nepodudarne« s činjenicama, »zbrkane« i »neprecizne«. Također je utvrdio da diskrepancije u iskazima svjedoka i izostanak logike u svjedočenjima »traže izrazito povećan stupanj pažljive ocjene od domaćih sudova«, te je ponovio temeljni zahtjev »da stranke u postupku treba saslušati i da njihove prigovore treba propisno rješavati« (§§ 40. – 47. presude). Na kraju je zaključio da u predmetu Ajdarić protiv Hrvatske (2011.) odluke domaćih sudova nisu bile odgovarajuće obrazložene:
»51. S obzirom na takvu pozadinu, Sud nalazi da u ovom slučaju odluke domaćih sudova nisu bile odgovarajuće obrazložene (not adequately reasoned). ... U takvim okolnostima može se reći da odluke nacionalnih sudova nisu uvažile temeljni