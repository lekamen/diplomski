69 27.07.2016 Pravilnik o izmjenama i dopunama Pravilnika o ulovu, uzgoju i prometu tune (Thunnus thynnus), igluna (Xiphias gladius) i iglana (Tetrapturus belone)
MINISTARSTVO POLJOPRIVREDE
1649
Na temelju članka 9. stavka 1. točaka 1., 2., 4., 5., 7., 8. i 10. Zakona o morskom ribarstvu (»Narodne novine« br. 81/13, 14/14 i 152/14) ministar poljoprivrede donosi
PRAVILNIK
O IZMJENAMA I DOPUNAMA PRAVILNIKA O ULOVU, UZGOJU I PROMETU TUNE (Thunnus thynnus), IGLUNA (Xiphias gladius) I IGLANA (Tetrapturus belone)
Članak 1.
U Pravilniku o ulovu, uzgoju i prometu tune (Thunnus thynnus), igluna (Xiphias gladius) i iglana (Tetrapturus belone) (»Narodne novine« br. 2/16 i 31/16) u članku 4. stavku 15. posljednja rečenica briše se te se dodaje:
»Vlasnik/ovlaštenik povlastice za gospodarski ribolov na moru dodijeljenu Državnu i/ili Trajnu individualnu kvotu može ustupiti drugom ovlašteniku povlastice za gospodarski ribolov na moru za tekuću godinu ili za višegodišnji period, vodeći računa o odredbama članka 3. stavka 2. ovoga Pravilnika, uz prethodnu dostavu Izjave o ustupanju kvote (Prilog 1. ovoga Pravilnika) Ministarstvu. Vlasnici/ovlaštenici povlastice iz stavka 5. ovog članka mogu međusobno ustupati ukupnu dodijeljenu Državnu i/ili Trajnu individualnu kvotu ili njen dio dok vlasnici/ovlaštenici iz stavka 6. ovog članka mogu ustupati isključivo ukupnu Državnu i Trajnu individualnu kvotu koja je dodijeljena tijekom tekuće godine.«
Stavak 18. mijenja se i glasi:
»(18) Izjavu o ustupanju kvote vlasnik/ovlaštenik plovila dužan je dostaviti Ministarstvu najkasnije tri dana od dostave Izjave o prihvaćanju dijela kvote.«
Članak 2.
U članku 15. stavku 3. brojka: »10« zamjenjuje se brojkom: »5«.
Stavak 4. mijenja se i glasi:
»(4) Nakon provedenog Javnog natječaja, na prijedlog Povjerenstva ministar donosi odluku o rang-listi ponuditelja koji udovoljavaju uvjetima propisanim Javnim natječajem.«
U stavku 5. riječi: »Uvjeti kojima odabrani ponuđač mora udovoljiti prije sklapanja Ugovora iz stavka 4. ovog članka, a najkasnije 10 radnih dana od dana primitka obavijesti iz stavka 3. ovoga članka su:« mijenjaju se i glase:
»Ministarstvo sklapa Ugovor o zakupu dijela državne kvote za ulov trofejnih primjeraka tune u okviru rekreacijskog ribolova u 2016. godini s najboljim ponuditeljima koji u roku od 10 radnih dana od primitka obavijesti iz stavka 3. ovoga članka udovolje sljedećim uvjetima:«.
Članak 3.
U članku 33. stavak 3. mijenja se i glasi:
»(3) Iskrcaj tuna iz gospodarskog ribolova udičarskim alatima, kao i iz rekreacijskog ribolova na trofejne primjerke dozvoljen je u sljedećim lukama:
a) Poreč
b) Rovinj – komunalni dio luke Valdibora
c) Funtana
d) Ližnjan-Kuje
e) Pula – Bunarina
f) Medulin
g) Rijeka – riječki lukobran – iskrcajno mjesto Rijeka
h) Krk – Krk
i) Novalja
j) Zadar – Gaženica
k) Lamjana
l) Biograd – glavni mul – Obala kralja Petra Krešimira IV.
m) Tribunj – gat Sv. Nikole
n) Rogoznica
o) Kaštel Sućurac – Brižine
p) Hvar – vira
r) Ploče – gat 10 A od graničnog prijelaza prema luci
s) Dubrovnik – Gat Petka.«
Članak 4.
Ovaj Pravilnik stupa na snagu prvog dana od dana objave u »Narodnim novinama«.
Klasa: 011-02/15-01/55
Urbroj: 525-13/1282-16-8
Zagreb, 15. srpnja 2016.
Ministar prof. dr. sc. Davor Romić, v. r.
