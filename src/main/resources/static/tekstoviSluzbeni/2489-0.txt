133 09.12.2015 Pravilnik o radu odjela za podršku žrtvama i svjedocima
MINISTARSTVO PRAVOSUĐA
2490
Na temelju članka 29. stavka 2. Zakona o sudovima (»Narodne novine«, broj 28/13, 33/15 i 82/15), ministar pravosuđa donosi
PRAVILNIK
O RADU ODJELA ZA PODRŠKU ŽRTVAMA I SVJEDOCIMA
I. OPĆE ODREDBE
Članak 1.
(1) Ovim Pravilnikom uređuje se način rada odjela za podršku žrtvama i svjedocima (u daljnjem tekstu: Odjel) osnovanih na županijskim sudovima i postupak osiguranja podrške žrtvama i svjedocima.
(2) Ovim Pravilnikom uređuje se i način odabira, edukacije i organizacije rada volontera koji volontiraju u Odjelu, te njihove zadaće i ovlasti.
Članak 2.
Riječi i pojmovni sklopovi koji imaju rodno značenje, bez obzira na to jesu li u ovom Pravilniku korišteni u muškom ili ženskom rodu, odnose se jednako na muški i ženski rod.
Članak 3.
Pojedini izrazi u ovom Pravilniku imaju sljedeće značenje:
1. Emocionalna podrška predstavlja takav oblik komunikacije kojom se nastoje ublažiti emocije koje utječu na tjelesne funkcije i kognitivne sposobnosti, a koje otežavaju svjedočenje, nastoji osigurati bolje razumijevanje situacije i tijek sudskog postupka, te nastoji olakšati postupak svjedočenja i osigurati kontinuitet rasprave. Emocionalna podrška je oblik komunikacije zahvaljujući kojem osoba stječe osjećaj prihvaćanja, sigurnosti i mogućnost slobodnog iznošenja svojih briga, strahova, nelagode i drugih emocija koje osjeća vezano za proces svjedočenja i koje su povezane s boravkom na sudu, a kao posljedicom preživljene traume uzrokovane počinjenim kaznenim djelom ili prekršajem.
2. Pružanje općih procesnih informacija žrtvama, svjedocima i članovima njihovih obitelji u prethodnom, kaznenom i prekršajnom postupku odnosi se na pružanje informacija o pravima žrtava i svjedoka utvrđenih posebnim propisima. Pružanje praktičnih informacija žrtvama, svjedocima i članovima njihovih obitelji odnosi se na informacije o tijeku prethodnog, kaznenog i prekršajnog postupka, te ulozi sudionika u postupku. Praktična informacija uključuje i pružanje informacija o tijelima državne uprave, tijelima lokalne i područne (regionalne) samouprave, javnim ustanovama i organizacijama civilnog društva, koje pružaju različite oblike pomoći u skladu s potrebama žrtava i svjedoka. Praktična pomoć uključuje pratnju svjedoka i žrtava kroz prostorije suda.
3. Info pult je informacijski punkt koji se postavlja u sudu, na kojem volonteri žrtvama i svjedocima osiguravaju opće procesne, tehničke i praktične informacije.
4. Voditelj odjela je osoba u Odjelu koja rukovodi i koordinira radom Odjela.
Članak 4.
Poslovi podrške osim u sudu mogu se provoditi i izvan prostorija suda u suradnji s drugim državnim tijelima.
Članak 5.
Poslovi podrške žrtvama i svjedocima utemeljeni su na načelima poštivanja dostojanstva osobe uključene u sustav podrške.
Članak 6.
(1) Službenici u Odjelu pružaju podršku žrtvama i svjedocima kao i članovima njihovih obitelji tijekom prethodnog i kaznenog postupka, prije i tijekom pokretanja prekršajnog postupka.
(2) Podrška može biti pružena i nakon pravomoćnog dovršetka postupka.
Članak 7.
U obavljanju poslova podrške, službenici Odjela surađuju s policijom, državnim odvjetništvom, ministarstvom nadležnom za poslove pravosuđa, tijelima državne uprave, tijelima lokalne i područne (regionalne) samouprave, javnim ustanovama i organizacijama civilnog društva te stručnjacima koji se bave promocijom prava i pružanjem pomoći žrtvama.
Članak 8.
U radu Odjela mogu sudjelovati volonteri, kao neposredni pružatelji podrške.
II. OPĆI, STRUČNI I ADMINISTRATIVNI POSLOVI SLUŽBENIKA ODJELA ZA PODRŠKU ŽRTVAMA I SVJEDOCIMA
Članak 9.
Poslovi podrške žrtvama, svjedocima i članovima njihovih obitelji obuhvaćaju:
– pružanje emocionalne podrške
– pružanje općih procesnih informacija o pravima žrtava i svjedoka u prethodnom, kaznenom i prekršajnom postupku, u skladu s odredbama posebnih propisa
– pružanje tehničkih i praktičnih informacija te pomoć u snalaženju u zgradi suda
–