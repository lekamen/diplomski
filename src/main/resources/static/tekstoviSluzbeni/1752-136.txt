 izjava zastupnika u Hrvatskom saboru, koja je 20. srpnja 2011. objavljena na internet portalu Dnevnik.hr, u članku pod naslovom »Nije bitno koliko će štetiti HDZ-u, nego koliko je naštetio Hrvatskoj«;
– izjava zastupnice u Hrvatskom saboru, koja je 20. studenoga 2012. objavljena na internet portalu Dnevno.hr, u članku pod naslovom »Škare-Ožbolt: Sanader je još u ratu stvorio model pljačke koji je usavršio kao premijer«;
– izjava ministra u Vladi Republike Hrvatske, koja je 17. studenoga 2013. objavljena na internet portalu Index.hr, u članku pod naslovom »Jovanović žestoko po HDZ-u: Hrvatska je opljačkana u ime obitelji HDZ, u ime obitelji Sanader i u ime obitelji Vidošević«.
Te su izjave dane u vremenskom rasponu od dvije i pol godine, a obuhvaćaju razdoblje prije i poslije donošenje prvostupanjske nepravomoćne presude (19. studenoga 2012.), kao i razdoblje nekoliko mjeseci prije donošenja presude Vrhovnog suda (3. travnja 2014.).
462. Nakon pažljivog ispitivanja tih izjava, Ustavni sud zaključio je da bi se manji dijelovi dviju među njima mogli shvatiti kao ohrabrivanje javnosti da vjeruje kako je podnositelj kriv (dijelovi izjave od 20. studenoga 2012. i one od 17. studenoga 2013.).
Međutim, s obzirom na zanemarivu brojnost tih izjava, kao i slab intenzitet njihovih učinaka zbog dugog vremenskog razmaka među njima, Ustavni sud ocijenio je da one nisu uspjele konstituirati povredu podnositeljeva jamstva na presumpciju nedužnosti iz članka 28. Ustava i članka 6. stavka 2. Konvencije.
463. Unatoč tome, Ustavni sud dužan je upozoriti da, zbog prevalentnog značenja ustavnog prava na pravično suđenje za demokratsko društvo utemeljeno na vladavini prava, državni dužnosnici imaju ustavnu obvezu birati riječi kojima opisuju i ocjenjuju osobu (kao i njezina postupanja ili ponašanja) koja je optužena, ali ne i pravomoćno osuđena, za počinjenje kaznenog djela, tko god ona bila.
464. Za izgradnju demokratskog ozračja u kojem se vode rasprave o svim bitnim pitanjima javnog interesa, među kojima se nedvojbeno ističu one o koruptivnim radnjama najviših državnih dužnosnika, u velikoj su mjeri odgovorni državni i javni dužnosnici. Na njima je stoga i da usmjeravaju rasprave o navodnoj kaznenoj odgovornosti javnih osoba u hrvatskom društvu, sve do pravomoćnosti sudske odluke o njihovoj krivnji, na način koji neće ohrabrivati javnost i poticati građane da vjeruju u njihovu krivnju. U tom svjetlu, Ustavni sud dužan je primijetiti da u pojedinim prethodno navedenim izjavama, ali i u drugima koje je uz ustavnu tužbu priložio podnositelj, odabrani rječnik ne upućuje na uljuđeno ponašanje predstavnika države i medija u javnom prostoru.
b) Medijsko praćenje slučajeva Hypo i INA-MOL
465. S druge strane, kad je riječ o medijskom praćenju kaznenih predmeta u kojima su optuženici visoki politički dužnosnici, Ustavni sud prvo podsjeća da je u demokratskom društvu neizbježno priopćavati informacije javnosti o ozbiljnim optužbama tijela kaznenog progona protiv dužnosnika za zlouporabu položaja i ovlasti ili za druga korupcijska kaznena djela protiv službene dužnosti.
466. Slučajevi Hypo i INA-MOL u javnosti su bili popraćeni snažnom medijskom kampanjom. S obzirom na to da je bila riječ o bivšem predsjedniku Vlade, nije bilo neuobičajeno to što je ta kampanja često bila vrlo pakosno i zlobno intonirana kad je riječ o osobi podnositelja, koliko god ona ujedno bila i dokaz nedosljednosti tih istih medija (koji su »do jučer« prema podnositelju imali posve drugačiji odnos). Ta kampanja nije prelazila granice dopuštene slobode izražavanja u demokratskom društvu zajamčene člankom 38. Ustava i člankom 10. Konvencije.
467. Ustavni sud ponavlja ustaljeno stajalište ESLJP-a da članak 10. Konvencije ne jamči potpuno neograničenu slobodu izražavanja čak i kad je riječ o izvješćivanju o sadržajima od ozbiljnog javnog interesa o osobama u politici. Ta sloboda nosi sa sobom »dužnosti i odgovornosti«, koje vrijede i za medije. Međutim, kad je riječ o političarima, smatra 