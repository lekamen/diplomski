65 12.06.2015 Uredba o kriterijima za stjecanje statusa zaštićenog kupca u uvjetima kriznih stanja u opskrbi plinom
VLADA REPUBLIKE HRVATSKE
1239
Na temelju članka 39. stavka 2. Zakona o energiji (»Narodne novine«, br. 120/2012 i 14/2014) i članka 30. stavka 2. Zakona o Vladi Republike Hrvatske (»Narodne novine«, br. 150/2011 i 119/2014), Vlada Republike Hrvatske je na sjednici održanoj 11. lipnja 2015. godine donijela
UREDBU
O KRITERIJIMA ZA STJECANJE STATUSA ZAŠTIĆENOG KUPCA U UVJETIMA KRIZNIH STANJA U OPSKRBI PLINOM
I. OPĆE ODREDBE
Članak 1.
Ovom Uredbom utvrđuju se kriteriji za stjecanje statusa zaštićenog kupca i mjere zaštite s ciljem pouzdane opskrbe zaštićenih kupaca, definiraju se zaštićeni kupci koji nisu iz kategorije kućanstva, a priključeni su na plinski sustav, utvrđuju se obveze operatora sustava plina da utvrde koji krajnji kupci imaju status zaštićenog kupca te da vode evidenciju o njima i njihovim potrebama za plinom te obveze opskrbljivača plinom da osiguraju neometanu opskrbu zaštićenih kupaca plinom.
II. PRIMJENA PRAVNE STEČEVINE EUROPSKE UNIJE
Članak 2.
Ovom se Uredbom radi provedbe Uredbe (EU) br. 994/2010 Europskog parlamenta i Vijeća od 20. listopada 2010. o mjerama zaštite sigurnosti opskrbe plinom i stavljanju izvan snage Direktive Vijeća 2004/67/EZ (u daljnjem tekstu: Uredba 994/2010/EZ):
– određuje nacionalno vladino tijelo za provođenje mjera iz Uredbe 994/2010/EZ,
– uređuju kriteriji za stjecanje statusa zaštićenog kupca,
– definira opseg zaštićenih kupaca u uvjetima kriznih stanja,
– utvrđuje način ispunjavanja standarda opskrbe plinom.
III. DEFINICIJA POJMOVA
Članak 3.
Izrazi koji se koriste u ovoj Uredbi imaju značenja utvrđena zakonom kojim se uređuje energetski sektor.
Pojedini izrazi u smislu ove Uredbe imaju sljedeća značenja:
– Ministarstvo – ministarstvo nadležno za energetiku,
– nadležno tijelo – nacionalno vladino tijelo zaduženo za provedbu mjera iz Uredbe 994/2010/EZ određeno sukladno članku 2. stavku 2. Uredbe 994/2010/EZ,
– krizno stanje – poremećaj u opskrbi kupaca plinom radi neočekivanog ili neprekidnog manjka plina na tržištu Republike Hrvatske, neposredne ugroženosti neovisnosti i jedinstvenosti Republike Hrvatske te velikih prirodnih nepogoda ili tehnoloških katastrofa,
– zaštićeni kupac – kupac koji ima pravo na opskrbu određenom količinom energije u slučaju djelomičnog poremećaja u opskrbi energijom,
– standard opskrbe – opskrbljivači plina kako bi zadovoljili standard opskrbe dužni su poduzeti mjere u svrhu osiguravanja opskrbe zaštićenih kupaca plinom, u sljedećim slučajevima:
(a) ekstremno niskih temperatura tijekom sedmodnevnog vršnog razdoblja, kakvo se prema statističkoj vjerojatnosti javlja jedanput u 20 godina;
(b) razdoblju iznimno visoke potražnje plina u trajanju od najmanje 30 dana, kakvo se prema statističkoj vjerojatnosti javlja jedanput u 20 godina i
(c) razdoblju od najmanje 30 dana kod poremećaja najvećeg pojedinačnog plinskog infrastrukturnog objekta u prosječnim zimskim uvjetima.
IV. ZAŠTIĆENI KUPCI I NADLEŽNO TIJELO
Članak 4.
Vlada Republike Hrvatske ima pravo i obvezu zaštititi pojedine kategorije krajnjih kupaca plina u uvjetima u kojima se na tržištu ne mogu nabaviti dovoljne količine plina koje su potrebne za pokriće potrošnje, te posljedično mogu dovesti do kriznih stanja u opskrbi plinom.
Zaštićeni kupci koji imaju pravo na opskrbu određenom količinom plina u slučaju kriznih situacija su krajnji kupci koji pripadaju jednoj od sljedećih kategorija:
a) kućanstva;
b) mala i srednja poduzeća i ustanove priključene na distribucijski sustav;
c) socijalne službe.
Zaštićeni kupci su i postrojenja centraliziranog grijanja u mjeri u kojoj isporučuju toplinu krajnjim kupcima iz kategorije a), b) i c) stavka 2. ovoga članka, pod uvjetom da ta postrojenja nemaju mogućnost prelaska na druga goriva i priključena su na distribucijski ili transportni plinski sustav.
Vlada Republike Hrvatske će sukladno Planu intervencije o mjerama zaštite sigurnosti opskrbe plinom 