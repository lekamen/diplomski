111 14.10.2015 Pravilnik o provedbi Mjere 03 "Sustavi kvalitete za poljoprivredne i prehrambene proizvode", Podmjere 3.1. "Potpore za novo sudjelovanje u sustavima kvalitete" i Podmjere 3.2. "Potpora za aktivnosti informiranja i promoviranja koje provode skupine proizvođača na unutarnjem tržištu" iz Programa ruralnog razvoja Republike Hrvatske za razdoblje 2014. - 2020.
MINISTARSTVO POLJOPRIVREDE
2146
Na temelju članka 10. stavka 9. Zakona o poljoprivredi (»Narodne novine« broj 30/15) ministar poljoprivrede donosi
PRAVILNIK
O PROVEDBI MJERE 03 »SUSTAVI KVALITETE ZA POLJOPRIVREDNE I PREHRAMBENE PROIZVODE«, PODMJERE 3.1. »POTPORE ZA NOVO SUDJELOVANJE U SUSTAVIMA KVALITETE« I PODMJERE 3.2. »POTPORA ZA AKTIVNOSTI INFORMIRANJA I PROMOVIRANJA KOJE PROVODE SKUPINE PROIZVOĐAČA NA UNUTARNJEM TRŽIŠTU« IZ PROGRAMA RURALNOG RAZVOJA REPUBLIKE HRVATSKE ZA RAZDOBLJE 2014. – 2020.
I. OPĆE ODREDBE
Sadržaj Pravilnika
Članak 1.
Ovim se Pravilnikom utvrđuje provedba Mjere 03 »Sustavi kvalitete za poljoprivredne i prehrambene proizvode« (u daljnjem tekstu: Mjera 03), Podmjere 3.1. »Potpore za novo sudjelovanje u sustavima kvalitete« i Podmjere 3.2. »Potpora za aktivnosti informiranja i promoviranja koje provode skupine proizvođača na unutarnjem tržištu« iz Programa ruralnog razvoja Republike Hrvatske za razdoblje 2014. – 2020. (u daljnjem tekstu: Program) u skladu člankom 16. Uredbe (EU) br. 1305/2013 Europskog Parlamenta i Vijeća od 17. prosinca 2013. o potpori ruralnom razvoju iz Europskog poljoprivrednog fonda za ruralni razvoj (EPFRR) i stavljanju izvan snage Uredbe Vijeća (EZ) br. 1698/2005 (SL L 347, 20. 12. 2013), (u daljnjem tekstu: Uredba (EU) br. 1305/2013).
Pojmovnik
Članak 2.
(1) Pojedini pojmovi u smislu ovoga Pravilnika imaju sljedeće značenje:
1. Tip operacije je skup ulaganja koji doprinosi ostvarivanju ciljeva jednog ili više prioriteta Europske unije za ruralni razvoj na koje se odnose.
2. Projekt/operacija je cjelokupna i sveobuhvatna investicijska aktivnost, koja se sastoji od prihvatljivih i neprihvatljivih troškova te pripada određenom tipu operacije.
3. Prihvatljive aktivnosti su aktivnosti za realizaciju Plana informiranja i promoviranja, a korisnik ih prikazuje s iznosom predviđenih troškova u okviru Zahtjeva za potporu za operaciju 3.2.1. putem natječaja raspisanog temeljem ovoga Pravilnika.
4. Sustavi kvalitete podrazumijevaju sustav zaštićenih oznaka izvornosti i zaštićenih oznaka zemljopisnog podrijetla; sustav zajamčeno tradicionalnog specijaliteta; te sustave neobaveznih izraza kvalitete sukladno EU i nacionalnom zakonodavstvu.
5. Prihvatljivi troškovi su troškovi koji mogu biti sufinancirani iz Programa.
6. Korisnik mjere je svaki subjekt koji je podnio zahtjev za potporu i koji ispunjava uvjete iz članka 6. ili 10. ovog Pravilnika, a koji je izravno odgovoran za početak, upravljanje, provedbu i rezultate projekta.
7. Javna potpora je svaki oblik potpore iz javnih izvora Republike Hrvatske i potpora iz proračuna Europske unije.
8. Standardni ekonomski rezultat (engl. Standard Output – u daljnjem tekstu; SO) predstavlja jediničnu novčanu vrijednost proizvodnje poljoprivrednog proizvoda izraženu u proizvođačkim cijenama na pragu gospodarstva koja ne uključuje potpore i poreze.
9. Ekonomska veličina poljoprivrednog gospodarstva je ukupni SO poljoprivrednog gospodarstva izražen u eurima.
10. Intenzitet potpore izražen je kao postotni udio javne potpore u prihvatljivim troškovima.
11. Zaštićena oznaka izvornosti (ZOI), Zaštićena oznaka zemljopisnog podrijetla (ZOZP, Zajamčena oznaka tradicionalnog specijaliteta (ZTS) – pojmovi sukladno Pravilniku o zaštićenim oznakama izvornosti, zaštićenim oznakama zemljopisnog podrijetla i zajamčeno tradicionalnog specijaliteta poljoprivrednih ili prehrambenih proizvoda (»Narodne novine« broj 65/15)
12. Skupina poljoprivrednih proizvođača u daljnjem tekstu skupina je udruga, zadruga, proizvođačka grupa / organizacija.
13. HoReCa kanal – kanal prodaje ugostiteljstvu i institucionalnim