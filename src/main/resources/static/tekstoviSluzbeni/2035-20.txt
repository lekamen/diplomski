zabrana u osporenoj normi uređena. Tako uređena, sporna zabrana iz članka 9. stavka 4.(2.) točke 3. ZIZHS-a proizvodi očito nerazmjerne učinke u odnosu prema legitimnom cilju koji se njome nastojao postići.
56. Ustavni sud dužan je prvo primijetiti da u obrazloženju amandmana zastupnice dr. sc. Mirele Holy, prihvaćanjem kojega je sporna odredba postala sastavni dio ZID-a ZIZHS-a/2015 (v. točku 22.1.), nijednom riječju nisu obrazloženi razlozi zbog kojih se između svih počinitelja kaznenih djela u kategoriji djela protiv službene dužnosti samo počiniteljima kaznenih djela zlouporabe položaja i ovlasti treba zabraniti kandidiranje na parlamentarnim izborima neovisno o visini izrečene kazne (dakle, i onima koji su osuđeni uvjetno ili na kaznu zatvora od šest mjeseci) i sve dok ne proteknu rokovi rehabilitacije.
Naime, Kazneni zakon (»Narodne novine« broj 125/11., 144/12., 56/15. i 61/15. – ispravak; u daljnjem tekstu: KZ/11), koji je danas na snazi, uređuje kaznena djela protiv službene dužnosti u glavi XXVIII., a u tu kategoriju kaznenih djela ubraja: zlouporabu položaja i ovlasti, nezakonito pogodovanje, primanje mita, davanje mita, trgovanje utjecajem, davanje mita za trgovanje utjecajem, iznuđivanje iskaza, protuzakonitu pretragu, protuzakonito oslobođenje osobe kojoj je oduzeta sloboda i odavanje službene tajne.
57. Ustavni sud također je dužan primijetiti da kazneno djelo zlouporabe položaja i ovlasti, propisano člankom 291. stavkom 1. KZ-a, nije najteže unutar kategorije kaznenih djela protiv službene dužnosti, kao što je pogrešno utvrđeno u očitovanju predlagatelja ZID-a ZIZHS-a/2015. Naime, članak 291. KZ-a/11 razlikuje to kazneno djelo po vrsti odnosno težini posljedica. O tome ovisi i sama visina kazne zatvora, raspon koje je vrlo velik, a kreće se od šest mjeseci do 12 godina. Članak 291. KZ-a/11 glasi:
»Zlouporaba položaja i ovlasti Članak 291. (1) Službena ili odgovorna osoba koja iskoristi svoj položaj ili ovlast, prekorači granice svoje ovlasti ili ne obavi dužnost pa time sebi ili drugoj osobi pribavi korist ili drugome prouzroči štetu, kaznit će se kaznom zatvora od šest mjeseci do pet godina. (2) Ako je kaznenim djelom iz stavka 1. ovoga članka pribavljena znatna imovinska korist ili je prouzročena znatna šteta, počinitelj će se kazniti kaznom zatvora od jedne do dvanaest godina.«
58. Štoviše, Venecijanska komisija kazneno djelo protiv »zlouporabe položaja« odnosno »zlouporabe ovlasti« ne svrstava u istu skupinu s kaznenim djelima korupcije te smatra da bi sankcije za kazneno djelo zlouporabe položaja i ovlasti »trebale biti umjerene« (v. točku 60.). Razlog tome leži u činjenici da je riječ o kaznenom djelu kojemu zakonski opis bića nije jasno određen, pa postoji veliki raspon postupanja koja se u praksi mogu podvesti pod to djelo, pri čemu same posljedice njegova počinjenja mogu varirati od neznatnih do vrlo teških, bilo neimovinskih ili imovinskih.
S obzirom na to da sam KZ/11 stupnjuje intenzitet i težinu tog kaznenog djela, osnovano je – s aspekta načela razmjernosti – postaviti pitanje ustavnopravne prihvatljivosti članka 9. stavka 4.(2.) točke 3. ZIZHS-a s obzirom na to da se zabrana kandidiranja očito odnosi na sve nerehabilitirane osobe koje su pravomoćno osuđene za počinjenje kaznenog djela zlouporabe položaja i ovlasti, neovisno o težini počinjenog djela, njegovim posljedicama i/ili visini dosuđene kazne.
59. Nadalje, Ustavni sud je u predmetu broj: U-III-4149/2014 od 24. srpnja 2015. (»Narodne novine« broj 89/15.) podsjetio na Rezoluciju Parlamentarne skupštine Vijeća Europe o odvojenosti političke i kaznene odgovornosti (Resolution 1950 (2013) Keeping political and criminal responsibility separate), koja je usvojena na 27. zasjedanju Skupštine u Strasbourgu 28. lipnja 2013. (u daljnjem tekstu: Rezolucija). Ta se rezolucija u osnovi temelji na Izvješću Venecijanske komisije o odnosu između političke i kaznene odgovornosti ministara (Report on the relationship between political and criminal