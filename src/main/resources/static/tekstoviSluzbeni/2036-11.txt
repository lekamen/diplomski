 samog ZIJIZ-a, navedene činjenice također ukazuju na neodložnu potrebu izmjena odnosno dopuna članaka 2. do 11. ZIJIZ-a, sadržaj kojih je oblikovan na temelju Zakona o područjima općina, gradova i županija (‘Narodne novine’ broj 10/97., 124/97., 50/98., 68/98., 22/99. i 42/99.) koji danas više nije na snazi ...«
VI. OCJENA USTAVNOG SUDA
1) Izborne jedinice (pravni okvir)
26. S aspekta jednakosti biračkog prava, Ustav ne postavlja nikakve zahtjeve ni kad je riječ o odabiru samog izbornog sustava (razmjerni – većinski – mješoviti) ni kad je riječ o odabiru njihovih elemenata, što uključuje i tipove izbornih jedinica (jednomandatne – višemandatne), odnosno njihove veličine (to jest broj zastupnika koji se bira po izbornoj jedinici), kao i odabir mjerila za raspodjelu mandata po izbornim jedinicama (to jest broj državljana, ili broj birača upisanih u popis birača, ili broj birača koji su glasovali, i sl.). Članak 45. stavak 1. Ustava u mjerodavnom dijelu glasi:
»Članak 45. Hrvatski državljani s navršenih 18 godina (birači) imaju ... jednako biračko pravo u izborima za Hrvatski sabor ..., u skladu sa zakonom. (...)«
Prema tome, Ustav zahtijeva samo to da se biračima osigura jednako biračko pravo u izborima za Hrvatski sabor, u skladu sa zakonom. Tako postavljen ustavni zahtjev za jednakim biračkim pravom ujedno određuje i granice nadležnosti Ustavnog suda ratione materiae u tom pitanju.
27. Kad je riječ o izborima zastupnika u Hrvatski sabor, zakonodavac se opredijelio za razmjerni izborni sustav u kojem se provodi poseban postupak »krojenja« izbornih jedinica, kako bi se osiguralo da približno jednak broj birača upisanih u popis birača bira jednak broj zastupnika u svakoj pojedinoj višemandatnoj izbornoj jedinici.
Prema tome, varijabilni element hrvatskog izbornog sustava su područja i granice deset (10) općih izbornih jedinica koje se određuju tako da u svakoj od njih bude podjednak broj birača upisanih u popis birača, a fiksni element je jednak, zakonom propisan broj zastupnika koji se bira u svakoj pojedinoj jedinici. Članak 38. stavak 1. ZIZHS-a glasi:
»Članak 38. 140 zastupnika u Sabor, ne računajući zastupnike nacionalnih manjina i zastupnike koje biraju hrvatski državljani koji nemaju prebivalište u Republici Hrvatskoj, bira se tako da se područje Republike Hrvatske podijeli na deset izbornih jedinica te se u svakoj izbornoj jedinici bira 14 zastupnika u Sabor. (...)«
Kao što je rečeno i u Izvješću broj: U-X-6472/2010, tih deset (10) višemandatnih izbornih jedinica iz članka 38. (35. – PT/03) stavka 1. ZIZHS-a Ustavni sud označava izrazom: opće izborne jedinice.
28. Uz posebno »krojenje« područja i granica deset (10) općih višemandatnih izbornih jedinica (kao varijabilnog dijela izbornog sustava, koji se mijenja prema mjerilu broja birača upisanih u popis birača), specifičnost je hrvatskog izbornog sustava i zakonski model ostvarenja biračkog prava pripadnika nacionalnih manjina. Naime, ti birači svojom slobodnom voljom biraju hoće li glasovati u jednoj od općih izbornih jedinica (prema mjestu prebivališta) ili će se pak odlučiti za glasovanje u posebnoj izbornoj jedinici (br. XII.) za izbor zastupnika iz reda nacionalnih manjina. Takav izborni model izrazito povećava kompleksnost ionako složenog sustava izbornih jedinica, a u određenoj ga mjeri čini i nepredvidljivim.
Naime, u takvom izbornom sustavu podaci o broju birača po pojedinim općim izbornim jedinicama mogu biti poznati tek nakon provedenog glasovanja na dan izbora (jer njihov broj izravno ovisi o tome za koju će se izbornu jedinicu opredijeliti birači pripadnici nacionalnih manjina te hoće li političke stranke koje okupljaju pripadnike nacionalnih manjina istaknuti kandidacijsku listu i u nekoj od općih izbornih jedinica, što je istaknuto i u očitovanju nadležnog ministra – v. točku 19. obrazloženja ovog rješenja). Stoga broj birača upisanih u popis birača u općim izbornim jedinicama može biti precizno utvrđen samo nakon provedenih konkretnih parlamentarnih