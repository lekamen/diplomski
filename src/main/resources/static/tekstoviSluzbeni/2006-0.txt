103 28.09.2015 Zaključak Vlade Republike Hrvatske klasa: 022-03/15-43/07 urbroj: 50301-05/18-15-1 od 24. rujna 2015.
VLADA REPUBLIKE HRVATSKE
2007
Na temelju članka 8. Zakona o željeznici (»Narodne novine«, br. 94/13 i 148/13) i članka 31. stavka 3. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 24. rujna 2015. godine donijela
ZAKLJUČAK
1. Donosi se Nacionalni program željezničke infrastrukture za razdoblje od 2016. do 2020. godine, u tekstu koji je sastavni dio ovoga Zaključka.
2. Nacionalni program iz točke 1. ovoga Zaključka objavit će se u »Narodnim novinama« i na internetskim stranicama Ministarstva pomorstva, prometa i infrastrukture.
Klasa: 022-03/15-43/07 Urbroj: 50301-05/18-15-1 Zagreb, 24. rujna 2015.
Predsjednik Zoran Milanović, v. r.
NACIONALNI PROGRAM ŽELJEZNIČKE INFRASTRUKTURE ZA RAZDOBLJE OD 2016. DO 2020. GODINE
UVOD
Nacionalni program željezničke infrastrukture za razdoblje od 2016. do 2020. godine (u daljnjem tekstu: Nacionalni program) temeljni je dokument koji određuje prioritete razvoja, izgradnje, osuvremenjivanja, obnove i održavanja funkcionalnosti željezničkog infrastrukturnog sustava.
Prethodni Nacionalni program za željezničku infrastrukturu u Republici Hrvatskoj donesen je u cilju planiranja, izgradnje, osuvremenjivanja i održavanja željezničke infrastrukture za razdoblje od pet godina (2008. – 2012.), a njegovo je donošenje bilo propisano Zakonom o željeznici (»Narodne novine«, br. 123/03, 30/04, 153/05 i 79/07). Program je uključivao postavke prethodne Strategije prometnoga razvitka Republike Hrvatske (»Narodne novine«, broj 139/99), te je u tom trenutku uvažavao proces usklađivanja hrvatskoga zakonodavstva s regulativom Europske unije, tadašnje međunarodne sporazume čija je potpisnica ili slijednica Republika Hrvatska, te tadašnje razvojne planove transeuropske željezničke mreže na ovom području.
Ciljevi koji su se željeli njime postići bili su usklađeni s pretpostavkom da se oni, uslijed objektivnoga tehničko-funkcionalnog stanja i financijskih mogućnosti, mogu ostvariti tek u duljem vremenskom razdoblju, te je taj Nacionalni program predstavljao prvi dio dugoročnoga razvojnog programa željezničke infrastrukture u Republici Hrvatskoj.
Vlada Republike Hrvatske prihvatila je 30. listopada 2014. godine Strategiju prometnog razvoja Republike Hrvatske za razdoblje od 2014. do 2030. godine, čime su osigurani svi prethodni preduvjeti kako bi Nacionalni program bio donesen u skladu s važećom Strategijom. Strategija prometnog razvoja Republike Hrvatske temelji se na određenom metodološkom pristupu i novoj koncepciji razvoja cjelokupnog prometnog sektora Republike Hrvatske, što ima za posljedicu potrebu za novim metodološkim pristupom i koncepcijom pri izradi novog Nacionalnog programa za željezničku infrastrukturu. Temeljem Zakona o željeznici (»Narodne novine«, br. 94/13 i 148/13) sukladno članku 8. stavku 1., Vlada Republike Hrvatske donosi Nacionalni program željezničke infrastrukture.
Ključni kriterij pri izradi Nacionalnog programa je održavanje, odnosno unaprjeđenje učinkovitosti željezničkog sustava u funkciji povećanja zadovoljstva krajnjih korisnika. Pri tome treba naglasiti da je učinkovitost željezničkog sustava veoma važna tema širom svijeta, a prije svega za ministre nadležne za poslove prometa i upravitelje željezničke infrastrukture u državama opterećenim fiskalnim ograničenjima. S jedne strane, željeznice su pod stalnim pritiskom da zadrže niske operativne troškove, često zbog pritisaka od strane tržišta ili zbog nedostupnosti javnih sredstava kao posljedica prije utvrđenih nacionalnih gospodarsko-socijalnih i prometnih prioriteta. S druge strane, povećanje potražnje za uslugama prijevoza željeznicom, kako putnika tako i tereta, događa se nakon desetljeća njenog kontinuiranog opadanja, što zahtijeva trenutna dodatna ulaganja u infrastrukturu i prateći vozni park. Pod pritiskom da istovremeno smanje operativne