 navode Agencije vezane uz odobrenje za rad izdano na temelju neistinitih podataka, valja napomenuti da tužitelj istima nije doveo u sumnju zakonitost osporenog rješenja. Ovo stoga što je nadzorom nesporno utvrđeno da tužitelj nije u potpunosti proveo usklađenje, a niti je u predmetnoj izjavi o ispunjavanju uvjeta dao istinite podatke s tim u vezi, a niti je to učinio u roku u kojem je bio dužan uskladiti poslovanje sa Zakonom o tržištu kapitala do 30. lipnja 2009.
U odnosu, pak na prestanak ispunjavanja uvjeta pod kojima je odobrenje za rad izdano tužitelju, Sud, takav prigovor smatra neosnovanim. Obzirom da je tužitelju i njegovom osnivaču, koji su sudionici tržišta kapitala u Republici Hrvatskoj već dugi niz godina, nije moglo ostati nepoznato strogo formalizirano postupanje Agencije i činjenica da sve odluke Agencija donosi u upravnom postupku, temeljenih urednih zahtjeva tužitelja koji se odnose na izdavanje odobrenja za rad, te nije razumljivo zašto bi bilo koja osoba kojoj je stvarno u interesu ostvariti svoja prava ili izvršiti svoje obveze, propustila podnijeti uredan zahtjev nadležnom tijelu.
Prigovor tužitelja da je Agenciji uredno dostavio točne podatke o svojim obvezama i potraživanjima, bez prikrivanja bilo kojeg podatka bitnog za izračun velikih izloženosti, te da Agencija nikada ranije nije imala primjedbe na iste, valja napomenuti da bi točni podaci o izloženostima i dalje Agenciji ostali nepoznati da ista u okviru postupka kontinuiranog nadzora nije pribavila podatke i ugovore o danim zajmovima tužitelja, a iz kojih je onda utvrđena izloženost prema povezanim osobama.
Na kraju, vezano uz tužbeni zahtjev tužitelja, a koji se odnosi na naknadu pretrpljene štete, valja napomenuti da nadležna Agencija nije pasivno legitimirana u pogledu postavljenog tužbenog zahtjeva, već da su za suđenje u sporovima za naknadu štete nadležni redovni sudovi, te je iz tog razloga za ostvarivanje tužbenog zahtjeva osigurana sudska zaštita izvan upravnog spora.
Kako, dakle, tužitelj u tužbi ne ističe pravno relevantne prigovore kojima bi doveo u pitanje pravilnost utvrđenoga činjeničnog stanja, kao i pravilnost primjene materijalnog prava, to Sud nije našao osnove osporeno rješenje ocijeniti nezakonitim.
Trebalo je stoga, na temelju članka 42. stavka 2. Zakona o upravnim sporovima (»Narodne novine«, broj 53/91., 9/92., 77/92.), a sukladno ovlaštenju iz članka 90. Zakona o upravnim sporovima (»Narodne novine«, broj 20/10., 143/12.) tužbu odbiti kao neosnovanu.
Broj: Us-10637/11-5
Zagreb, 19. ožujka 2015.
Predsjednica vijeća Mira Kovačić, v. r.
