 ili bez zadrške.
II. PLANIRANJE, ORGANIZACIJA I PROVEDBA ZDRAVSTVENE POTPORE
Članak 3.
(1) Planiranje i organizacija zdravstvene potpore u Oružanim snagama temelji se na konceptualnim i doktrinarnim načelima zdravstvene potpore te NATO normizacijskim sporazumima.
(2) Standardi zdravstvene potpore u Oružanim snagama temelje se na propisima iz područja zdravstva, hrvatskim vojnim normama te standardima i smjernicama NATO saveza iz područja zdravstvene potpore.
Članak 4.
(1) Zdravstvena potpora na teritoriju i izvan teritorija Republike Hrvatske organizira se i provodi u stacionarnim i terenskim uvjetima u skladu s planovima i zadaćama Oružanih snaga, a provode je ustrojstvene jedinice Oružanih snaga nadležne za poslove zdravstvene potpore.
(2) Provedba zdravstvene potpore u operacijama uređuje se operativnim planom i zapovijedi kojima se utvrđuju mjesto, vrijeme, način i resursi za provođenje zdravstvene potpore.
Zdravstvena potpora u stacionarnim uvjetima
Članak 5.
(1) Zdravstvena potpora u stacionarnim uvjetima organizira se i provodi tijekom redovitih zadaća i aktivnosti pripadnika Oružanih snaga na vojnim lokacijama na teritoriju Republike Hrvatske, u vojnim ordinacijama i drugim namjenskim prostorima ustrojstvenih jedinica Oružanih snaga nadležnih za provedbu zdravstvene potpore.
(2) Organizacija i provedba zdravstvene potpore u stacionarnim uvjetima obavlja se u skladu s odredbama pravilnika kojim se uređuje postupak i ovlasti u ostvarivanju prava na zdravstvenu zaštitu i prava na zdravstveno osiguranje pripadnika Oružanih snaga Republike Hrvatske, pravilnika kojim se uređuje organizacija i način rada Vojno zdravstvenog središta Ministarstva obrane i Oružanih snaga Republike Hrvatske, pravilnika kojim se uređuju uvjeti u pogledu prostora, opreme i djelatnika Vojno zdravstvenog središta Ministarstva obrane i Oružanih snaga Republike Hrvatske te odredbama ovoga Pravilnika.
Članak 6.
(1) Zapovjednik ili čelnik ustrojstvene jedinice u kojoj je ustrojena vojna ordinacija izrađuje i kvartalno ažurira Plan zdravstvene potpore u stacionarnim uvjetima na tiskanici PZP-SU koja se nalazi u prilogu i sastavni je dio ovoga Pravilnika (Prilog 1).
(2) Plan zdravstvene potpore iz stavka 1. ovoga članka usklađuje se s Planom potreba za zdravstvenom potporom u terenskim uvjetima na razini nadležnog zapovjedništva/granskog nositelja koordinacije i nadzora provedbe zdravstvene potpore. Plan potreba za zdravstvenom potporom u terenskim uvjetima izrađuje se na tiskanici PZP-TU koja se nalazi se u prilogu i sastavni je dio ovoga Pravilnika (Prilog 2).
Članak 7.
U slučaju kada jedna vojna ordinacija treba privremeno preuzeti rad drugih ordinacija unutar iste grane ili iz različitih grana odnosno pristožernih postrojbi, zapovjednici ili čelnici granskih ustrojstvenih jedinica u kojima su ustrojene vojne ordinacije obvezni su odrediti privremeno nadležnu ordinaciju uz prethodnu suglasnost ustrojstvene jedinice Glavnog stožera Oružanih snaga nadležne za zdravstvo (u daljnjem tekstu: nadležna ustrojstvena jedinica Glavnog stožera).
Članak 8.
(1) Radno vrijeme vojne ordinacije u pravilu traje od 8:00 do 16:00 sati i primjenjuje se na rad svih vojnih ordinacija ustrojenih u Oružanim snagama.
(2) U slučaju rada u smjenama, rad u prijepodnevnoj smjeni započinje u 8:00 sati i završava u 16:00, a poslijepodnevna smjena započinje s radom u 12:00 sati i završava u 20:00 sati.
(3) Rad u smjenama organizira se u pravilu svakodnevnom izmjenom po načelu izmjene parnih i neparnih datuma u mjesecu.
Članak 9.
(1) Zapovjednik ili čelnik ustrojstvene jedinice u kojoj je ustrojena vojna ordinacija obvezuje se u ordinaciji osigurati nazočnost zdravstvenog tima odnosno ovlaštene zamjene nositelja i člana tima tijekom propisanog radnog vremena.
(2) Zapovjednik ili čelnik ustrojstvene jedinice u kojoj je ustrojena vojna ordinacija obvezan je izraditi raspored radnog vremena pojedine ordinacije u tiskanici Raspored radnog vremena vojne ordinacije (tiskanica RVO) koja se