 nezakonitosti i nepravilnosti te Agenciji ne dostavi dokaze o njihovu otklanjanju, Agencija će o tome obavijestiti nadležno tijelo matične države članice društva za upravljanje.
(5) Nadležno tijelo matične države članice društva za upravljanje dužno je poduzeti odgovarajuće mjere kako bi osiguralo da društvo za upravljanje iz stavka 3. ovoga članka Agenciji dostavi tražene izvještaje ili informacije iz stavaka 1. i 2. ovoga članka, odnosno otkloni utvrđene nezakonitosti i nepravilnosti i o tome dostavi dokaze Agenciji i o poduzetim mjerama obavijestiti Agenciju.
(6) Ako društvo za upravljanje iz stavka 3. ovoga članka, unatoč mjerama koje je poduzelo nadležno tijelo matične države članice društva za upravljanje ili zbog toga što su te mjere bile neodgovarajuće, i dalje odbija Agenciji dostaviti izvještaje ili informacije iz stavaka 1. i 2. ovoga članka ili nastavlja s kršenjem odredbi ovoga Zakona, Agencija će obavijestiti nadležno tijelo matične države članice društva za upravljanje o mjerama koje će Agencija poduzeti kako bi se društvo za upravljanje spriječilo u kršenju odredbi ovoga Zakona.
(7) Nakon dostave obavijesti iz stavka 6. ovoga članka nadležnom tijelu matične države članice društva za upravljanje Agencija će društvu za upravljanje iz stavka 3. ovoga članka naložiti nadzorne mjere u okviru svojih ovlasti.
(8) Ako unatoč mjerama iz stavka 7. ovoga članka društvo za upravljanje iz stavka 3. ovoga članka nastavi kršiti odredbe ovoga Zakona, Agencija:
a) će donijeti rješenje o zabrani obavljanja djelatnosti društvu za upravljanje na području Republike Hrvatske i o tome obavijestiti nadležno tijelo matične države članice društva za upravljanje, Europsku komisiju i ESMA-u ili
b) se po tom pitanju može obratiti ESMA-i, ako smatra da nadležno tijelo matične države članice društva za upravljanje u izvršavanju svojih dužnosti nije postupilo primjereno.
(9) Prije postupanja u skladu sa stavcima 3. do 8. ovoga članka Agencija može u hitnim slučajevima izreći mjere koje su nužne za zaštitu interesa ulagatelja i drugih osoba kojima se pružaju usluge. Agencija će što je prije moguće o izrečenim mjerama obavijestiti Europsku komisiju, ESMA-u i nadležna tijela država članica kojih se to tiče.
Članak 382.
(1) U slučajevima oduzimanja odobrenja za rad društvu za upravljanje, u potpunosti ili u odnosu na pojedine djelatnosti, za koje je Agenciji poznato da upravlja UCITS fondom iz druge države članice, Agencija će nadležnom tijelu matične države članice UCITS fonda prethodno dostaviti obavijest o takvom oduzimanju odobrenja za rad.
(2) Kada Agencija zaprimi obavijest nadležnog tijela matične države članice društva za upravljanje koje upravlja UCITS fondom iz Republike Hrvatske, o oduzimanju odobrenja za rad tom društvu, u cijelosti ili u odnosu na pojedine djelatnosti, Agencija će poduzeti odgovarajuće mjere za zaštitu interesa ulagatelja, uključujući, među ostalim, i zabranu obavljanja transakcija ili zabranu izdavanja ili otkupa udjela UCITS fonda, na području Republike Hrvatske.
POGLAVLJE VII. NADZOR PODRUŽNICA DRUŠTAVA ZA UPRAVLJANJE IZ TREĆIH DRŽAVA U REPUBLICI HRVATSKOJ
Nadležnost Agencije za nadzor nad poslovanjem podružnice društva za upravljanje iz trećih država
Članak 383.
Nadzor nad poslovanjem podružnice društva za upravljanje iz treće države Agencija obavlja na način i u opsegu obavljanja nadzora nad društvom za upravljanje iz Republike Hrvatske.
DIO PETNAESTI SURADNJA S DRUGIM NADZORNIM TIJELIMA REPUBLIKE HRVATSKE I TIJELIMA EUROPSKE UNIJE
Europska nadzorna tijela
Članak 384.
(1) ESMA je Europsko nadzorno tijelo – Europska agencija za nadzor vrijednosnih papira i tržišta kapitala, osnovana Uredbom (EZ) 1095/2010 Europskoga parlamenta i Vijeća.
(2) EBA je Europsko nadzorno tijelo – Europska agencija za nadzor banaka osnovana Uredbom (EZ) 1093/2010 Europskoga parlamenta i Vijeća.
(3) EIOPA je Europsko nadzorno tijelo – Europska agencija za nadzor osiguranja i mirovinskih osiguranja, osnovana Uredbom (EZ) 1094/2010