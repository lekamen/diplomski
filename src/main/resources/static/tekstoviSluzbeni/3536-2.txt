 u Glini broj: P-176/11-88 od 26. listopada 2011. ponovo je odbijen tužbeni zahtjev prednice podnositelja za isplatu naknade. Ta je presuda potvrđena presudom Županijskog suda u Sisku broj: Gž-184/12 od 19. travnja 2012.
U tim su presudama nadležni prvostupanjski i drugostupanjski sud nastavili tumačiti i primjenjivati Zakon o privremenom preuzimanju i upravljanju određenom imovinom na način koji nije bio usklađen s prethodno navedenim stajalištima Vrhovnog suda (rješenje broj: Rev 1038/08-2 od 21. siječnja 2010.) i Ustavnog suda (odluka broj: U-III-2011/2011 od 12. srpnja 2011.) (v. podrobnije u točkama 14. i 15. obrazloženja odluke broj: U-III-1122/2013 od 4. studenoga 2014.).
3) Izvanredna revizija prednice podnositelja i rješenje Vrhovnog suda broj: Rev 1393/12-2 od 20. studenoga 2012. o njezinom odbacivanju
10. Prednica podnositelja je protiv presude Županijskog suda u Sisku broj: Gž-184/12 od 19. travnja 2012. podnijela Vrhovnom sudu izvanrednu reviziju pozivajući se na članak 382. stavak 2. točke 1. i 2. ZPP-a. Mjerodavni dijelovi članka 382. stavaka 2. i 3. ZPP-a glase:
»Članak 382.
(...)
U slučajevima u kojima je ne mogu podnijeti prema odredbi stavka 1. ovoga članka, stranke mogu podnijeti reviziju protiv drugostupanjske presude ako odluka u sporu ovisi o rješenju nekoga materijalnopravnog ili postupovnopravnog pitanja važnog za osiguranje jedinstvene primjene prava i ravnopravnosti svih u njegovoj primjeni, primjerice:
1) ako o tom pitanju revizijski sud još uvijek nije zauzeo shvaćanje odlučujući u pojedinim predmetima na odjelnoj sjednici, a riječ je o pitanju o kojemu postoji različita praksa drugostupanjskih sudova,
2) ako je o tom pitanju revizijski sud već zauzeo shvaćanje, ali je odluka drugostupanjskoga suda utemeljena na shvaćanju koje nije podudarno s tim shvaćanjem,
(...).
U reviziji iz stavka 2. ovoga članka stranka treba određeno naznačiti pravno pitanje zbog kojeg ju je podnijela uz određeno navođenje propisa i drugih važećih izvora prava koji se na njega odnose te izložiti razloge zbog kojih smatra da je ono važno za osiguranje jedinstvene primjene prava i ravnopravnosti svih u njegovoj primjeni.
(...)«
10.1. U izvanrednoj je reviziji prednica podnositelja osobito naglasila:
»... Vrhovni sud RH u rješenju br. Rev-1038/08 ukinuo presudu Županijskog suda u Sisku broj: Gž-1833/07 i presudu Općinskog suda u Gvozdu br. P-5/07 ... predmet vratio na ponovno suđenje ... iznio svoje pravno shvaćanje u konkretnom predmetu te dao uputu nižem sudu. Upravo u konkretnom predmetu VSRH tumači baš suprotno od drugostupanjske i prvostupanjske presude i nalaže korisniku tuđe imovine (Republika Hrvatska) da plati naknadu vlasnicima zato što nisu mogli koristiti svoju imovinu (pravno shvaćanje VSRH broj Su-Ivg-188/2009). Međutim, Općinski sud u Glini nije prihvatio stav Vrhovnog suda RH te ponovno odbija tužbeni zahtjev presudom broj gornji od dana 6. listopada 2010.g. a niti Županijski sud u Sisku odlukom broj: GŽ-84/11 ne prihvaća takav stav Vrhovnog suda RH ...«
11. Ocjenjujući izvanrednu reviziju prednice podnositelja nedopuštenom, Vrhovni sud odbacio je tu reviziju rješenjem broj: Rev 1393/12-2 od 20. studenoga 2012., uz utvrđenje da pravno pitanje zbog kojeg je revizija izjavljena nije važno za osiguranje jedinstvene primjene prava i ravnopravnosti svih u njezinoj primjeni. Obrazloženje tog rješenja Vrhovnog suda je glasilo:
»Predmetna revizija podnesena je na temelju odredbe čl. 382. st. 2. Zakona o parničnom postupku ('Narodne novine', broj 53/91, 91/92, 112/99, 88/01, 117/03, 88/05, 2/07, 84/08, 96/08, 123/08 i 57/11 – dalje: ZPP).
Ocjenjujući pitanje dopuštenosti revizije u skladu s odredbama čl. 392. b) ZPP ovaj sud je ocijenio da pravno pitanje zbog kojeg je revizija izjavljena nije važno za osiguranje jedinstvene primjene prava i ravnopravnosti svih u njenoj primjeni, pa revizija nije dopuštena.
Stoga je na temelju odredbe čl. 392. b) st. 3. ZPP reviziju valjalo odbaciti.«
4) Odluka Ustavnog suda broj: