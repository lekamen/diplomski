 fondova kojima upravlja, kao i prirodom, vrstom, opsegom, složenošću te pokazateljima njihova poslovanja.
Subjekti nadzora
Članak 346.
(1) Agencija provodi nadzor nad subjektima nadzora u skladu sa Zakonom o Hrvatskoj agenciji za nadzor financijskih usluga, ovim Zakonom, propisima donesenima na temelju ovoga Zakona, drugim zakonima i propisima donesenima na temelju njih, uredbama Europske unije i smjernicama europskih nadzornih tijela iz članka 3. ovoga Zakona kojima se uređuje poslovanje društava za upravljanje ili UCITS fondova.
(2) Na postupke koje u okviru svoje nadležnosti provodi Agencija primjenjuju se odredbe iz ovoga dijela Zakona, ako nije drugačije propisano.
(3) U postupcima koje vodi u skladu s odredbama Zakona o općem upravnom postupku Agencija donosi rješenja i zaključke. Protiv akata Agencije žalba nije dopuštena, ali se može pokrenuti upravni spor. U postupcima iz stavka 1. ovoga članka koje vodi Agencija odlučuje bez usmene rasprave.
(4) Agencija ima pravo uvida u sve podatke i dokumentaciju koja se vodi u subjektima nadzora.
(5) Subjekti nadzora Agencije prema odredbama ovoga Zakona su:
1. društva za upravljanje iz Republike Hrvatske i njihove podružnice izvan Republike Hrvatske
2. UCITS fondovi koji su osnovani u Republici Hrvatskoj
3. UCITS fondovi koji su osnovani u drugoj državi članici, a čijim se udjelima trguje u Republici Hrvatskoj, u dijelu koji se odnosi na postupanje u skladu s člancima 137. do 143. ovoga Zakona
4. otvoreni investicijski fondovi s javnom ponudom koji su osnovani u trećoj državi članici, a čijim se udjelima trguje u Republici Hrvatskoj
5. društva za upravljanje iz druge države članice koja izravno obavljanju djelatnost u Republici Hrvatskoj, u opsegu propisanom ovim Zakonom
6. podružnice društava za upravljanje iz druge države članice koje posluju u Republici Hrvatskoj, u opsegu propisanom ovim Zakonom
7. podružnice društava za upravljanje iz treće države koje posluju u Republici Hrvatskoj
8. depozitar UCITS fonda koji je osnovan u Republici Hrvatskoj, u dijelu poslovanja koje obavlja u skladu s odredbama dijela devetoga ovoga Zakona
9. pravne osobe koje nude udjele UCITS fonda iz točaka 2. i 3. ovoga stavka i
10. pravne osobe koje nude udjele otvorenog investicijskog fonda s javnom ponudom iz točke 4. ovoga stavka.
Naknada za nadzor
Članak 347.
Za obavljanje nadzora subjekti nadzora iz članka 346. stavka 5. ovoga Zakona plaćaju Agenciji naknadu za nadzor, čiju će visinu, način izračuna i način plaćanja Agencija propisati pravilnikom.
POGLAVLJE II. POSTUPAK NADZORA
Način obavljanja nadzora
Članak 348.
(1) Agencija provodi nadzor po službenoj dužnosti:
1. neposrednim nadzorom, u prostorijama subjekta nadzora ili pravne osobe s kojima je nadzirana osoba izravno ili neizravno, poslovno, upravljački ili kapitalno povezana, pregledom izvorne dokumentacije, provjerom i procjenom cjelokupnog poslovanja, provođenjem razgovora s članovima uprave, članovima nadzornog odbora i drugim relevantnim osobama te u prostorijama Agencije
2. posrednim nadzorom u prostorijama Agencije, na temelju analize izvještaja koje su subjekti nadzora dužni u propisanim rokovima dostavljati Agenciji, te praćenjem, prikupljanjem i provjerom dokumentacije, obavijesti i podataka dobivenih na poseban zahtjev Agencije, kao i praćenjem, prikupljanjem i provjerom podataka i saznanja iz drugih izvora te provjerom i procjenom poslovanja na temelju dostavljenih izvještaja i prikupljenih informacija, provođenjem razgovora s članovima uprave, članovima nadzornog odbora i drugim relevantnim osobama ili
3. davanjem preporuka i mišljenja subjektima nadzora radi poboljšanja njihova poslovanja, financijske stabilnosti i položaja te smanjenja rizika kojima su isti izloženi ili mogu biti izloženi u svom poslovanju.
(2) Neposredni nadzor iz stavka 1. točke 1. ovoga članka može biti redovni ili izvanredni.
Osobe ovlaštene za nadzor
Članak 349.
(1) Nadzor iz članka 348. ovoga Zakona obavljaju radnici Agencije (ovlaštene osobe