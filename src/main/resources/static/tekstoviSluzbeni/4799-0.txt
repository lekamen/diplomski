100 02.11.2016 Pravilnik o postupanju s oduzetom i ustupljenom robom
MINISTARSTVO FINANCIJA
2148
Na temelju članka 48. Zakona o provedbi carinskog zakonodavstva Europske unije (»Narodne novine«, broj 40/16) ministar financija donosi
PRAVILNIK
O POSTUPANJU S ODUZETOM I USTUPLJENOM ROBOM
DIO I. UVODNE ODREDBE
Predmet propisa
Članak 1.
(1) Ovim Pravilnikom propisuju se uvjeti za provedbu i način postupanja sudionika u postupcima prikupljanja, smještaja, čuvanja i prodaje oduzete i ustupljene robe te način obračuna i raspodjele sredstava dobivenih prodajom, postupak besplatne dodjele oduzete i ustupljene robe te uništenja robe.
(2) Roba iz stavka 1. ovoga članka je roba koja nije roba Europske unije, a oduzeta je ili ustupljena u korist Republike Hrvatske u postupcima koje vodi Ministarstvo financija, Carinska uprava (u daljnjem tekstu: Carinska uprava) iz nadležnosti primjene carinskog zakonodavstva te s njime povezanih propisa Republike Hrvatske.
Odgovarajuća primjena propisa
Članak 2.
Odredbe ovoga Pravilnika odgovarajuće se primjenjuju i na postupanje s robom:
1. koja je privremeno oduzeta:
a) u skladu s člankom 30. Zakona o provedbi carinskog zakonodavstva Europske unije (u daljnjem tekstu: Zakon)
b) za potrebe vođenja kaznenog ili prekršajnog postupka o nepravilnostima koje je Carinska uprava utvrdila u postupcima koje vodi iz nadležnosti primjene carinskog zakonodavstva te s njime povezanih propisa Republike Hrvatske
2. po nalogu ili uputi pravosudnih tijela.
Nadležni područni carinski ured
Članak 3.
(1) Postupanje s robom sukladno odredbama ovoga Pravilnika provodi područni carinski ured nadležan prema mjestu oduzimanja robe ili ustupa robe.
(2) Iznimno od stavka 1. ovoga članka, ravnatelj Carinske uprave može, za cjelovito ili određeno postupanje sukladno odredbama ovoga Pravilnika, odrediti drugi područni carinski ured, ako bi takvo određenje bilo primjerenije za postizanje svrhe učinkovitog i ekonomičnog postupanja s robom.
Vođenje evidencije
Članak 4.
(1) O postupanju s robom sukladno odredbama ovoga Pravilnika područni carinski ured vodi evidenciju u informacijskom sustavu Carinske uprave.
(2) Evidencija iz stavka 1. ovoga članka osigurava praćenje podataka o kretanju robe do završnog uređenja njezinog položaja.
DIO II. PRIKUPLJANJE, SMJEŠTAJ I ČUVANJE ROBE
Organiziranje radnji prikupljanja, smještaja i čuvanja robe
Članak 5.
U provođenju radnji prikupljanja, smještaja i čuvanja robe područni carinski ured organizira:
1. preuzimanje robe
2. unos podataka u evidenciju iz članka 4. ovoga Pravilnika
3. skrb o robi
4. predaju robe za završno uređenje njezinog položaja.
Preuzimanje robe
Članak 6.
O preuzimanju robe sastavlja se zapisnik koji minimalno sadrži sljedeće podatke:
1. o mjestu preuzimanja robe
2. o osobi od koje:
a) se preuzima roba
b) je roba oduzeta ili koja je robu ustupila u korist Republike Hrvatske
3. o ispravi:
a) iz koje je vidljiv razlog preuzimanja robe (rješenje i sl.)
b) koja se odnosi na robu
4. koji omogućuju pouzdano identificiranje robe (naziv, vrsta, količina, tehnički i drugi osnovni podaci o robi), s kratkim navođenjem općeg stanja robe.
Prostor za smještaj i čuvanje robe
Članak 7.
Kod provođenja radnji smještaja i čuvanja robe područni carinski ured vodi računa da je prostor odgovarajući za:
1. kvalitetno držanje robe uzimajući u obzir i njezina prirodna svojstva
2. ispunjenje posebnih uvjeta koji se zahtijevaju sukladno posebnim propisima
3. provođenje carinskog nadzora.
DIO III. RASPOLAGANJE ODUZETOM I USTUPLJENOM ROBOM
GLAVA I. ODREĐENJE RASPOLAGANJA
Opseg određenja raspolaganja
Članak 8.
(1) Za oduzetu i ustupljenu robu za koju je utvrdio pravo raspolaganja područni carinski ured sukladno carinskom zakonodavstvu i posebnim propisima određuje hoće li se roba:
1. prodati:
a) u postupku javne prodaje robe u skladu s člankom 44. Zakona
b) u postupku neposredne prodaje robe u skladu s člankom 46. Zakona
2. besplatno dodijeliti:
a) u postupku besplatne dodjele robe u skladu s člankom 45. Zakona