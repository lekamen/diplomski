 usluge tužitelja, a koji u konačnici gube povjerenje u kvalitetu usluga konkurenata na njihovu štetu i na korist tužitelja. Stoga pravilno tuženik smatra da tužitelj raspolaže svim potrebnim podacima na temelju kojih je potrebno izvršiti obračun naknade za korisnike za koje je utvrđeno da tužitelj nije pravovremeno obavijestio H1 Telekom d.d. da se radi o smetnjama koje nisu u odgovornosti tužitelja.
U pogledu prigovora tužitelja da izreka rješenja nije određena u smislu članka 98. stavka 3. Zakona o općem upravnom postupku (»Narodne novine« 47/09.), valja istaći da se radi o posebnom upravnom području koje s obzirom na svoju složenost traži povezivanje s odgovarajućim člancima konkretne standardne ponude tužitelja. Stoga Sud ocjenjuje da je izreka odrediva jer su u njoj postavljeni odgovarajući parametri na temelju kojih se obveza može bez teškoća utvrditi.
Prigovor tužitelja u pogledu roka za izvršenje obračuna naknade i isplate obračunatog iznosa nije osnovan jer se tuženik prilikom donošenja osporenog rješenja pridržavao odredaba Zakona o općem upravnom postupku i ostavljeni rok od 8 dana pravilno smatrao realnim i mogućim za ispunjenje radnje naložene izrekom rješenja tuženika. U prilog tome ide i činjenica da tužitelj nije tražio produljenje roka, nego odgodu izvršenja rješenja u cijelosti, ali ne zbog teškoća u njegovom izvršenju, već zbog ocjene da bi izvršenjem pretrpio nepopravljivu štetu. Pored toga tužitelj je u zadanom roku izvršio obračun i proveo prijeboj sa H1 Telekom umjesto isplate, pa se navedeni prigovor nije mogao ocijeniti osnovanim.
Nadalje, izmjene zahtjeva koje je H1 Telekom vršio tijekom postupka su utemeljene na istom činjeničnom stanju, a to je potraživanje iznosa naknada za kašnjenje u isporuci regulatornih veleprodajnih usluga, te kašnjenje u otklonu smetnji i kvarova kod tih usluga, pa kako se radilo o izmjenama sukladno članku 45. Zakona o općem upravnom postupku tuženik je pravilno ocijenio da nije bilo potrebe donositi posebno rješenje o tom pitanju.
Sud nalazi da je pravilna ocjena tuženika glede pitanja primjene odredbe članka 353. stavka 5. Zakona o obveznim odnosima u konkretnom slučaju, te je pravilan njegov zaključak da čak i pod pretpostavkom da je naknada za kašnjenje ugovorna kazna na koju se primjenjuje odredba članka 353. stavka 5. Zakona o obveznim odnosima tužitelj zbog obveze koje ima na temelju ZEK-a, koji se ovdje primjenjuje kao lex specialis u odnosu na Zakon o obveznim odnosima, nije ovlašten prema jednom operatoru korisniku istaknuti prigovor gubitka prava na naknadu, a prema drugom ili drugim operatorima korisnicima neistaknuti taj prigovor. Pravilan je zaključak tuženika da se tužitelj ne može pozivati na odredbu članka 353. stavka 5. Zakona o obveznim odnosima jer bi primjena te odredbe bila u suprotnost s regulatornom obvezom nediskriminacije i načelom nediskriminacije općenito.
S obzirom na navedeno, Sud ocjenjuje da su u upravnom postupku koji je prethodio donošenju rješenja detaljno utvrđene sve odlučne činjenice, te da su stranke imale mogućnost uvida u očitovanje druge stranke, da je održana rasprava u skladu s odredbama ZEK-a i Zakona o općem upravnom postupku te da je osporeno rješenje valjano i detaljno obrazloženo, pa je stoga trebalo na temelju odredbe članka 57. stavka 1. Zakona o upravnim sporovima odbiti tužbeni zahtjev tužitelja.
Odluka o objavi presude u »Narodnim novinama« temelji se na odredbi članka 14. stavka 8. ZEK-a.
Poslovni broj: UsII-35/13-17
Zagreb, 8. srpnja 2015.
Predsjednik vijeća Boris Marković, v. r.
