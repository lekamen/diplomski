37 01.04.2015 Pravilnik o izmjenama i dopunama Pravilnika o povlastici za obavljanje gospodarskog ribolova na moru i Registru povlastica
MINISTARSTVO POLJOPRIVREDE
772
Na temelju članka 14. stavka 9. i članka 15. stavka 5. Zakona o morskom ribarstvu (»Narodne novine«, br. 81/2013, 14/2014 i 152/2014) ministar poljoprivrede donosi
PRAVILNIK
O IZMJENAMA I DOPUNAMA PRAVILNIKA O POVLASTICI ZA OBAVLJANJE GOSPODARSKOG RIBOLOVA NA MORU I REGISTRU POVLASTICA
Članak 1.
U Pravilniku o povlastici za obavljanje gospodarskog ribolova na moru i Registru povlastica (»Narodne novine«, br. 130/2013, 99/2014 i 127/2014) u članku 8. stavci 5., 6., 7. i 8. brišu se.
Članak 2.
U članku 9. stavku 7. iza riječi »GT-a« briše se točka i dodaju se riječi; »osim u slučaju kad je do promjene GT-a na postojećem plovilu upisanom u povlasticu došlo na temelju novog izračuna GT-a izvršenom od strane nadležnog tijela, a bez ikakvog zahvata na plovilu što se dokazuje odgovarajućom potvrdom od nadležnog tijela.«
Članak 3.
(1) U članku 11. stavku 3. brišu se riječi: »Prilikom podnošenja zahtjeva za preuzimanje povlastice moraju biti ispunjeni svi uvjeti propisani kao i kod izdavanja povlastice«.
(2) Iza stavka 4. dodaje se stavak 5. koji glasi:
»(5) Iznimno od stavka 3. ovog članka vlasnik plovila nije dužan preuzeti pohranjenu povlasticu u slučaju kada obavijesti Ministarstvo o namjeri prodaje povlastice putem javnog poziva prije isteka roka pohrane.«
Članak 4.
U članku 13. stavku 2. briše se zadnja riječ »godina« i u nastavku se dodaje nova rečenica: »U izračun broja ribolovnih dana u prethodnih pet kalendarskih godina prije podnošenja zahtjeva ne ubraja se vrijeme tijekom kojeg je povlastica bila pohranjena.«
Članak 5.
U članku 14. dodaju se stavci 4., 5. i 6. koji glase:
»(4) Na zahtjev vlasnika plovila, dozvoljava se zamjena ribolovnih zona za pojedini ribolovni alat po principu brisanja upisane ribolovne zone i upisa nove na način da se vrši zamjena jedne unutarnje ribolovne zone za drugu unutarnju odnosno jedne vanjske za drugu vanjsku ribolovnu zonu.
(5) Pod unutarnjim ribolovnim zonama iz stavka 4. ovog članka podrazumijevaju se ribolovne zone A, E, F i G, a pod vanjskim ribolovnim zonama podrazumijevaju se ribolovne zone A, B, C i D.
(6) Zamjena ribolovnih zona iz stavka 4. ovog članka za ribolovne alate za koje je propisano Odobrenje za gospodarski ribolov sukladno članku 23. Zakona o morskom ribarstvu može se odobriti isključivo ako plovilo posjeduje važeće Odobrenje za obavljanje gospodarskog ribolova predmetnim ribolovnim alatom.«
Članak 6.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/13-01/111
Urbroj: 525-13/0340-15-7
Zagreb, 25. ožujka 2015.
Ministar Tihomir Jakovina, v. r.
