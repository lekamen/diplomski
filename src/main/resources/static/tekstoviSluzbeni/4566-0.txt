90 07.10.2016 Pravilnik o uvjetima i načinu ostvarivanja prava na državnu stipendiju
MINISTARSTVO ZNANOSTI, OBRAZOVANJA I SPORTA
1915
Na temelju članka 88. stavka 4. Zakona o znanstvenoj djelatnosti i visokom obrazovanju (»Narodne novine«, broj 123/03, 105/04, 174/04, 2/07 – Odluka USRH, 46/07, 45/09, 63/11, 94/13, 139/13, 101/14 – Odluka i Rješenje USRH, 60/15 – Odluka USRH) i članka 48.d Zakona o zaštiti vojnih i civilnih invalida rata (»Narodne novine«, broj 33/92, 57/92, 77/92, 27/93, 58/93, 2/94, 76/94, 108/95, 108/06, 82/01, 103/03 i 148/13), ministar znanosti, obrazovanja i sporta donosi
PRAVILNIK
O UVJETIMA I NAČINU OSTVARIVANJA PRAVA NA DRŽAVNU STIPENDIJU
Članak 1.
Ovim pravilnikom propisuju se uvjeti i način ostvarivanja prava redovitih studenata na državnu stipendiju.
Članak 2.
Pojmovi koji se u ovome pravilniku upotrebljavaju u muškome rodu odnose se na pripadnike obaju spolova.
Članak 3.
Pravo na državnu stipendiju iz stavka 1. ovoga članka imaju redoviti studenti hrvatski državljani i državljani Europske unije s prijavljenim boravkom u Republici Hrvatskoj koji imaju odobren status stranca na stalnome boravku u Republici Hrvatskoj i osobe sukladno Zakonu o međunarodnoj i privremenoj zaštiti, koji su upisani na visokim učilištima u Republici Hrvatskoj:
– na preddiplomskim sveučilišnim studijima, diplomskim sveučilišnim studijima, integriranim preddiplomskim i diplomskim sveučilišnim studijima, kratkim stručnim studijima, preddiplomskim stručnim studijima i specijalističkim diplomskim stručnim studijima i
– studenti s invaliditetom i studenti bez odgovarajuće roditeljske skrbi upisani na poslijediplomske sveučilišne studije,
pod uvjetima određenim ovim pravilnikom (u daljnjem tekstu: studenti).
Članak 4.
Studenti iz članka 3. ovoga pravilnika mogu se natjecati za dodjelu državnih stipendija u sljedećim kategorijama:
1. D-1 – studenti koji su djeca osoba poginulih, umrlih i nestalih pod okolnostima iz članaka 6., 7. i 8. Zakona o zaštiti vojnih i civilnih invalida rata te djeca mirnodopskih vojnih i civilnih invalida rata čije je oštećenje nastalo pod okolnostima iz članaka 6., 7. i 8. istog zakona, mirnodopski vojni i civilni invalidi rata čije je oštećenje organizma nastalo pod okolnostima iz članaka 6., 7. i 8. istog zakona;
2. E – studenti slabijega socio-ekonomskog statusa;
3. P – studenti s invaliditetom i studenti bez odgovarajuće roditeljske skrbi upisani na poslijediplomske sveučilišne studije.
UVJETI ZA DODJELU DRŽAVNE STIPENDIJE
Članak 5.
Za dodjelu državne stipendije mogu se natjecati studenti koji ispunjavaju sljedeće opće uvjete:
1) da su hrvatski državljani ili da su državljani Europske unije s prijavljenim boravkom u Republici Hrvatskoj koji imaju odobren status stranca na stalnome boravku u Republici Hrvatskoj i osobe sukladno Zakonu o međunarodnoj i privremenoj zaštiti;
2) da imaju status redovitoga studenta na visokom učilištu u Republici Hrvatskoj.
Članak 6.
(1) Državne stipendije dodjeljuju se prema odvojenim rang-listama za svaku pojedinu kategoriju iz članka 4. ovoga pravilnika te za studente s prebivalištem izvan Republike Hrvatske koji ispunjavaju sljedeće posebne uvjete:
(2) D-1 – kategorija uz sljedeća tri uvjeta:
1) prosječni mjesečni prihodi po članu obitelji ne prelaze 60% proračunske osnovice koja se utvrđuje svake godine odgovarajućim propisom;
2) priložen dokaz o statusu djeteta poginule, umrle i nestale osobe, o statusu djeteta mirnodopskoga vojnog i civilnog invalida rata ili o statusu mirnodopskoga vojnog i civilnog invalida rata, koji izdaje nadležno tijelo državne uprave;
3) Izjava o članovima obitelji. Pod obitelji se podrazumijeva zajednica koju čine bračni ili izvanbračni drugovi, djeca i drugi srodnici koji zajedno žive na istom prebivalištu, privređuju, ostvaruju prihod na drugi način i troše ga zajedno. Članom obitelji smatra se i dijete koje ne živi na istom prebivalištu s obitelji, a nalazi se na školovanju, do završetka redovitog školovanja, a najkasnije do navršene 29. 