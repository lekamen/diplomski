 neistinito prikazavši da je zaključenje takvih ugovora u interesu Republike Hrvatske, iako njihovim zaključenjem Republika Hrvatska omogućava MOL Hungarian Oil and Gas Plc. kontrolu nad upravljanjem trgovačkim društvom INA d.d., društvom od posebnog interesa za Republiku Hrvatsku i obvezala se preuzeti onaj dio plinskog poslovanja koji stvara gubitke, zbog čega su prisutni članovi predsjedništva Hrvatske demokratske zajednice takve njegove zaključke, kao predsjednika Vlade Republike Hrvatske i predsjednika Hrvatske demokratske zajednice prihvatili, a potom su i članovi Vlade Republike Hrvatske na sjednicama Vlade održanim 24. prosinca 2008. i 29. siječnja 2009., na kojima su prezentirani prijedlozi Prve izmjene i dopune Ugovora o međusobnim odnosima dioničara koji se odnosi na trgovačko društvo INA d.d. i Glavnog ugovora o plinskom poslovanju, dali suglasnost na zaključenje takvih ugovora, pa je 30. siječnja 2009. zaključena Prva izmjena i dopuna Ugovora o međusobnim odnosima dioničara koji se– odnosi na trgovačko društvo INA d.d., kojim je MOL Hungarian Oil and Gas Plc. dan prevladavajući utjecaj u trgovačkom društvu INA d.d., kao i Glavni ugovor o plinskom poslovanju, temeljem kojeg se iz trgovačkog društva INA d.d. izdvaja onaj dio plinskog poslovanja koji stvara gubitak trgovačkom društvu INA d.d., kojeg se u cijelosti obvezala preuzeti Republika Hrvatska, čime su u potpunosti prihvaćeni svi zahtjevi MOL Hungarian Oil and Gas Plc., pa su za zaključenje takvih ugovora, u dogovoru sa Zsoltom Tamasom Hernadijem, radi isplate dogovorenog iznosa od 10,000.000,00 eura, zaključeni fiktivni ugovori o savjetodavnim uslugama između društava sa Cipra i društva Xenoplast & Shipping AG iz Švicarske u suvlasništvu Roberta Ježića, te je tako 3. lipnja 2009. zaključen Ugovor o savjetodavnim uslugama između društava Ceroma Holdings Limited, Cipar i Xenoplast & Shipping AG, Švicarska, a 4. lipnja 2009. Ugovor o savjetodavnim i drugim uslugama između društava Hangarn Oil Products Trading Ltd, Cipar i Xenoplast & Shipping AG iz Švicarske, koji novac mu je prema njegovoj uputi Robert Ježić trebao isplatiti na njegov zahtjev, nakon čega je 17. lipnja 2009. društvo Hangarn Oil Products Trading Ltd, Cipar na račun društva Xenoplast & Shipping AG iz Švicarske uplatilo iznos od 2.600.000 eura, a društvo Ceroma Holding Limited, Cipar, na račun društva Xenoplast & Shipping AG iz Švicarske iznos od 2,400.000,00 eura, dok preostali dogovoreni iznos od 5.0000.00 eura nije isplaćen na račun društva Xenoplast & Shipping AG, jer je u međuvremenu, na zahtjev Roberta Ježića, došlo do raskida ugovora o savjetodavnim i drugim uslugama, ...«
358. Da je citirani dio u izreci prvostupanjske presude svojevrsni »višak« (s obzirom na zakonska obilježja kaznenog djela primanja mita za koje je podnositelj osuđen u slučaju INA-MOL) potvrdio je sam Županijski sud u Zagrebu kad je na str. 191. obrazloženja prvostupanjske presude naglasio (istaknuti dio označio Ustavni sud):
»U konkretnom slučaju u postupanju optuženika ne samo da su utvrđena obilježja kaznenog djela primanja mita koja su iscrpljena samom spremnošću da ugrozi zaštićene vrijednosti već je obavio protuslužbene radnje za koje je konačno i primio dar ...«
2.1. Stjecaj primanja mita i drugih korupcijskih kaznenih djela
359. Vladajuća praksa Vrhovnog suda upućuje na to da se u slučaju kad počinitelj zbog mita doista i izvrši obećanu nezakonitu radnju, kazneno djelo primanja mita stječe (najčešće) s kaznenim djelom zlouporabe položaja i ovlasti iz članka 337. stavka 4. u vezi sa stavkom 1. KZ-a/97. U literaturi se također navodi da se u situaciji kad počinitelj zbog mita doista i izvrši obećanu radnju postavlja pitanje stjecaja primanja mita i zlouporabe položaja i ovlasti (Novoselec, isto, str. 409. – 410.). U članku 337. KZ-a/97 kazneno djelo zlouporabe položaja i ovlasti bilo je opisano ovako:
»Zlouporaba položaja i ovlasti
Članak 337.
(1) Službena ... osoba koja s ciljem da sebi ... pribavi kakvu