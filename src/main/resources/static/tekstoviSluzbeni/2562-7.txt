Imenik se tjedno ažurira.
2. Ako imatelj PM računa drukčije ne zahtijeva, njegovi se BIC-evi objavljuju u imeniku sustava TARGET2.
3. Imatelji PM računa mogu proslijediti imenik sustava TARGET2 samo svojim podružnicama i subjektima s pristupom za više adresata.
4. Subjekti navedeni u stavku 1. točkama (b) i (c) ovog članka mogu upotrebljavati svoj BIC u vezi s jednim imateljem PM računa.
5. Imatelji PM računa potvrđuju da Hrvatska narodna banka i druge središnje banke mogu objaviti njihova imena i BIC-eve. Osim toga, imena i BIC-evi neizravnih sudionika koje registriraju imatelji PM računa mogu se objaviti te imatelji PM računa osiguravaju da su se neizravni sudionici složili s tom objavom.
GLAVA III. OBVEZE STRANA
Članak 11.
Obveze Hrvatske narodne banke i sudionika
1. Hrvatska narodna banka nudi usluge opisane u glavi IV. ove Odluke. Osim kada je drukčije uređeno ovom Odlukom ili zakonom, Hrvatska narodna banka poduzima sve razumne mjere u okviru svojih ovlasti kako bi ispunila svoje obveze prema ovoj Odluci, bez jamčenja ishoda.
2. Sudionici plaćaju Hrvatskoj narodnoj banci naknade utvrđene u Dodatku VI. ove Odluke u valuti navedenoj u tom Dodatku (tj. valuti u kojoj posluje sustav TARGET2).
3. Sudionici osiguravaju povezanost sa sustavom TARGET2-HR radnim danima u skladu s rasporedom rada iz Dodatka V. ove Odluke.
4. Sudionik izjavljuje i jamči Hrvatskoj narodnoj banci da ispunjavanjem svojih obveza iz ove Odluke ne čini povredu zakona ili drugog propisa koji se primjenjuje na njega ni bilo kojeg sporazuma koji ga obvezuje.
Članak 12.
Suradnja i razmjena informacija
1. U ispunjavanju svojih obveza i ostvarivanju svojih prava iz ove Odluke Hrvatska narodna banka i sudionici blisko surađuju radi osiguravanja stabilnosti, solidnosti i sigurnosti sustava TARGET2-HR. Hrvatska narodna banka i sudionici međusobno razmjenjuju sve informacije i dokumente relevantne za ispunjavanje svojih obveza i ostvarivanje svojih prava iz ove Odluke, ne dovodeći u pitanje obvezu čuvanja bankovne tajne.
2. Hrvatska narodna banka uspostavlja i održava podršku sustava radi pomoći sudionicima u vezi s poteškoćama koje proizlaze iz rada sustava.
3. Najnovije informacije o operativnom stanju SSP-a dostupne su u informacijskom sustavu TARGET2 (T2IS). T2IS može se upotrebljavati za dobivanje informacija o svakom događaju koji utječe na redovan rad sustava TARGET2.
4. Hrvatska narodna banka može dostaviti poruke sudionicima preko ICM-a ili preko bilo kojeg drugog komunikacijskog sredstva.
5. Sudionici su odgovorni za pravodobno ažuriranje postojećih obrazaca za prikupljanje statičnih podataka i dostavljanje novih obrazaca za prikupljanje statičnih podataka Hrvatskoj narodnoj banci. Sudionici su odgovorni za provjeru točnosti informacija u vezi s njima koje je u sustav TARGET2-HR unijela Hrvatska narodna banka.
6. Hrvatska narodna banka je ovlaštena dostaviti nacionalnim središnjim bankama pružateljima SSP-a sve informacije u vezi sa sudionicima koje nacionalne središnje banke pružatelji SSP-a mogu zatrebati kao administratori usluga, u skladu s ugovorom sklopljenim s pružateljem mrežnih usluga sustavu TARGET2.
7. Sudionici obavješćuju Hrvatsku narodnu banku o svim promjenama svoje sposobnosti i relevantnim zakonodavnim promjenama koje utječu na pitanja obuhvaćena mišljenjem o državi koja se odnose na njih.
8. Sudionici obavješćuju Hrvatsku narodnu banku o:
(a) svakom novom neizravnom sudioniku, dostupnom imatelju BIC-a ili subjektu s pristupom za više adresata koji je kod njih registriran i
(b) svakoj promjeni u vezi sa subjektima navedenima u točki (a) ovog stavka.
9. Sudionici odmah obavješćuju Hrvatsku narodnu banku ako nastupi slučaj neispunjavanja obveza koji se odnosi na njih.
GLAVA IV. VOĐENJE PM RAČUNA I OBRADA NALOGA ZA PLAĆANJE
Članak 13.
Otvaranje i vođenje PM računa
1. Hrvatska narodna banka otvara i vodi najmanje jedan PM račun za svakog sudionika. Na zahtjev sudionika koji djeluje kao banka namire, Hrvatska narodna banka otvara u sustavu