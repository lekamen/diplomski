91 21.08.2015 Presuda Visokog upravnog suda Republike Hrvatske broj: Us-8922/11-7 od 16. srpnja 2015.
VISOKI UPRAVNI SUD REPUBLIKE HRVATSKE
1775
PRESUDA
Visoki upravni sud Republike Hrvatske u vijeću sastavljenom od sudaca toga suda Mirjane Čačić, predsjednice vijeća, Lidije Vukičević i mr. sc. Inge Vezmar Barlek, članica vijeća, te više sudske savjetnice Marine Zagorec, zapisničarke, u upravnom sporu tužitelja Hrvatskog Telekoma d.d., Zagreb, Savska 32, protiv odluke tužene Hrvatske agencije za poštu i elektroničke komunikacije, Zagreb, Roberta Frangeša Mihanovića 9, klasa: 344-01/09-01/1335, urbroj: 376-11-11-26 od 13. srpnja 2011., radi klimatizacijskih uređaja u kolokacijskim prostorijama, u nejavnoj sjednici vijeća održanoj 16. srpnja 2015.
presudio je
Tužba se odbija.
Ova presuda će se objaviti u »Narodnim novinama«.
Obrazloženje
Osporenom odlukom vijeće Hrvatske agencije za poštu i elektroničke komunikacije (u daljem tekstu: HAKOM)odbilo je kao neosnovan zahtjev trgovačkog društva Hrvatski Telekom d.d., Zagreb, Savska cesta 32, za donošenje rješenja kojim se operatorima Metronet telekomunikacije d.d. i Amis Telekom d.o.o. nalaže potpisati aneks ugovora o pružanju kolokacijskih usluga dostavljen od strane HT-a 4. veljače 2010. godine za svaku pojedinu kolokacijsku prostoriju u kojoj je ugrađen klimatizacijski uređaj, a koju koristi samostalno ili zajednički dijele s drugim operatorima korisnicima; podmiriti svoj dio troškova ugradnje klimatizacijskih uređaja koji će HT odrediti sukladno odredbama standardne ponude za sve kolokacijske prostorije koje koriste samostalno ili zajednički dijeli s drugim operatorima korisnicima te podmiriti trošak korištenja klimatizacijskih uređaja sukladno odredbama Standardne ponude za sve kolokacijske prostorije koje koristi, a u koju je ugrađena klimatizacija i to od datuma ugradnje pojedinog klimatizacijskog uređaja odnosno početka korištenja kolokacijskog prostora.
Tužitelj u tužbi navodi da je svojim zahtjevom pokrenuo regulatorni spor protiv operatora korisnika Metronet telekomunikacije d.d. i Amis Telekom d.o.o. radi nepoštivanja odredaba »Standardne ponude HT-a za usluge izdvojenog pristupa lokalnoj petlji« (u daljnjem tekstu: Standardna ponuda), u svezi plaćanja troškova ugradnje i održavanja klimatizacijskih uređaja u kolokacijskim prostorijama što se u skladu s odredbama Standardne ponude regulira aneksom ugovora o pružanju kolokacijskih usluga za klimatizaciju za svaku pojedinu kolokcijsku prostoriju. Temeljem odredaba članka 2.1.1.3. dodatka 2. Standardne ponude odobrene 15. prosinca 2006. godine kojom je bilo propisano da trošak ugradnje i održavanje klimatizacijske opreme snose svi operatori u proporcijalnim dijelovima u odnosu na disipacijsku snagu svojih uređaja, kao i na zahtjev tuženika, radi osiguranja kvalitete usluge i stabilnog rada cjelokupne opreme operatora, ugradio klimatizacijske uređaje u kolokacijske prostore. Rješenjem tuženika, klasa: UP/I-344-01/07-01/222, urbroj: 376-08-11-05 od 11. siječnja 2008. godine izmijenjena je odredba članka 2.1.1.3. dodatka 2. Standardne ponude tako da je tužitelj bio obvezan za sve operatore koji dijele kolokacijski prostor izraditi jedinstvenu ponudu te oni operatori korisnici koji prihvate ponudu podijelit će trošak ugradnje na jednake dijelove, a troškove održavanja snosit će svi operatori korisnici koji dijele kolokacijski prostor u proprocijalnim dijelovima u odnosu na disipacijsku snagu vlastitih uređaja. Rješenjem tuženika, klasa: UP/I-344-01/08/547, urbroj: 376-08-11-07 od 21. srpnja 2008. godine ponovno je mijenjana odredba članka 2.1.1.3. dodatka 2. Standardne ponude u dijelu kojim je propisano da će trošak održavanja klimatizacijske opreme snositi svi operatori korisnici koji dijele kolokacijski prostor u jednakim dijelovima. Standardnom ponudom od 1. listopada 2009. godine ova odredba je proširena na način da je propisano kako će na zahtjev operatora korisnika standardne ponude tužitelj ponuditi klimatizaciju