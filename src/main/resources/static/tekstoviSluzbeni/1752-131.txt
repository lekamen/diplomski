 kaznenog suđenja koje se zahtijeva po članku 29. Ustava.
Štoviše, izdvajanjem presumpcije nedužnosti iz mnoštva ustavih jamstava pravičnog suđenja koja su obuhvaćena u članku 29. Ustava, i davanjem toj presumpciji zasebnog mjesta u ustavnom tekstu, ustavotvorac je više od svega naglasio njezin ustavni značaj u hrvatskom kaznenom pravu.
2) Načelna stajališta ESLJP-a o presumpciji nedužnosti
452. ESLJP je utvrdio domašaj i značenje presumpcije nedužnosti u predmetu Allen protiv Ujedinjenog Kraljevstva (presuda, veliko vijeće, 12. srpnja 2013., zahtjev br. 25424/09), ističući njezina dva vremenska aspekta:
»92. Cilj i svrha Konvencije kao instrumenta za zaštitu individualnih ljudskih bića zahtijeva da se njezine odredbe tumače i primjenjuju tako da se osigura da njezini zaštitni mehanizmi budu provedivi u praksi (practical) i djelotvorni (vidjeti, između ostalih, Soering protiv Ujedinjenog Kraljevstva, presuda, 7. srpnja 1989., § 87., Serija A br. 161, i Al-Skeini i ostali protiv Ujedinjenog Kraljevstva, presuda, veliko vijeće, br. 55721/07, § 162., ESLJP 2011.). Sud je izrijekom utvrdio da se to odnosi na pravo zaštićeno člankom 6. stavkom 2. Konvencije (vidjeti, primjerice, Allenet de Ribemont protiv Francuske, presuda, 10. veljače 1995., § 35., Serija A, br. 308., i Capeau, gore citiran, § 21.).
93. Članak 6. stavak 2. osigurava zaštitu prava da ‘se svatko optužen za kazneno djelo smatra nedužnim dok mu se ne dokaže krivnja u skladu sa zakonom’. Promatra li ga se kao postupovno jamstvo u kontekstu samog kaznenog suđenja (criminal trial), presumpcija nedužnosti nameće zahtjeve u odnosu, inter alia, na teret dokazivanja (burden of proof) (vidjeti Barberŕ, Messegué i Jabardo protiv Španjolske, 6. prosinca 1988., § 77., Serija A. br. 146, i Telfner protiv Austrije, 20. ožujka 2001., br. 33501/96, § 15.); na zakonske presumpcije o činjenici i pravu (vidjeti Salabiaku protiv Francuske, 7. listopada 1988., § 28., Serija A, br. 141-A, i Radio France i drugi protiv Francuske, br. 53984/00, § 24., ESLJP 2004-II); na privilegij protiv samooptuživanja (vidjeti Saunders protiv Ujedinjenog Kraljevstva, 17. prosinca 1996., § 68., Izvješća o presudama i odlukama 1996-VI, te Heaney i McGuinness protiv Irske, br. 34720/97, § 40., ESLJP 2000-XII); na publicitet slučaja prije suđenja (pre-trial publicity); (vidjeti Akay protiv Turske, odluka, 19. veljače 2002., br. 34501/97, i G.C.P. protiv Rumunjske, br. 20899/03, § 46., 20. prosinca 2011.); kao i na preuranjene izjave (premature expressions), bilo suda ili drugih javnih dužnosnika, o krivnji optuženika (vidjeti gore citirani predmet Allenet de Ribemont, §§ 35. i 36., i Nešťák protiv Slovačke, br. 65559/01, § 88., 27. veljače 2007.).
94. Međutim, uvažavajući potrebu osiguranja da pravo zajamčeno člankom 6. stavkom 2. bude provedivo u praksi i djelotvorno, presumpcija nedužnosti ima još jedan aspekt. Njezin je opći cilj, s tog drugog aspekta, zaštita pojedinaca koji su oslobođeni od optužbe za kazneno djelo, ili u odnosu na koje je kazneni postupak obustavljen, od toga da ih javni dužnosnici i tijela vlasti tretiraju kao da su stvarno krivi za djelo za koje su bili optuženi. U tim slučajevima presumpcija nedužnosti već je djelovala, kroz primjenu različitih zahtjeva inherentnih postupovnom jamstvu koje to načelo pruža u sudskom postupku, kako bi spriječila izricanje nepravične kaznene osude. Bez zaštite koja treba osigurati poštovanje oslobađajuće presude ili odluke o obustavi bilo kojeg postupka, jamstva poštenog suđenja iz članka 6. stavka 2. podliježu riziku da postanu teoretska i prividna. Pored toga, nakon okončanja kaznenog postupka na kocki je i ugled osobe kao i način na koji tu osobu percipira javnost. Zaštita koju u tom pogledu pruža članak 6. stavak 2. može se do određene mjere preklopiti sa zaštitom koju pruža članak 8. Konvencije (vidjeti primjerice Zollman protiv Ujedinjenog Kraljevstva, odluka, br. 62902/00, ESLJP 2003-XII, i Taliadorou i Stylianou protiv Cipra, presuda, 16.