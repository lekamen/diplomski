druga stranka dovedena u diskriminatorni položaj (npr. dokazano svjesno/namjerno ponašanje suca protivno načelu jednakosti oružja stranaka).
Pri tome, za odgovornost suca zbog počinjene »zlouporabe položaja« nije bitno da je njegovom radnjom (ili propuštanjem) ostvaren cilj koji se prekoračenjem službenih ovlasti (suca) želio postići, već je riječ o formalnom kaznenom djelu koje je dovršeno u trenutku počinjenja radnje.
Nadalje, za kaznenu odgovornost suca traži se postojanje (nedvojbene) svijesti suca o dosegu koje njegovo izraženo pravno mišljenje u tumačenju i primjeni propisa znači za ishod postupka te svijest i namjera da se drugima pribavi imovinska korist odnosno da se drugima nanese šteta.
15.1. Stoga, puka protivnost mišljenja (izraženog stajališta) suca o primjeni nekog propisa koje je eventualno suprotno sudskoj praksi i u njoj etabliranim stajalištima, ne može sama po sebi nedvojbeno uputiti na »postojanje namjere suca« usmjerene na zlouporabu njegovog službenog položaja.
Drugim riječima, »obična« nepravilnost odluke suca, utvrđena na temelju pogrešnog mišljenja suca izraženog u vezi s primjenom nekog propisa kao mjerodavnog u pravnoj stvari o kojoj odlučuje, nije i ne može biti dostatna za konstataciju postojanja osnovane sumnje na zlouporabu položaja sudačke ovlasti i zlouporabu službenog položaja suca, te kazneni progon suca za učin kaznenog djela iz članka 291. stavka 2. KZ-a/11.
Ustavni sud ponavlja da granicu, nakon koje se više ne bi moglo bez (eventualne) sumnje na »zlouporabu službenog položaja i ovlasti« opravdati mišljenje suca izraženo u vezi s tumačenjem određenog propisa kao mjerodavnog za rješavanje nekog pravnog spora, nalazi u utvrđenju da je sudac postupao u potpunosti svjestan da primjena određenog propisa kao mjerodavnog u konkretnom predmetu dovodi do očite povrede načela vladavine prava, pravne sigurnosti objektivnog pravnog poretka i elementarnog narušavanja rada pravosuđa.
16. Primjenjujući navedena pravila na konkretan slučaj, Ustavni sud ponavlja da prvostupanjski sud, a što je potvrdio i drugostupanjski sud, odgovornost podnositelja, u bitnome zasniva na činjenici da je svjesno postupio protivno članku 47. Zakona o privatizaciji i u korist trgovačkog društva »Dubrovačko primorje« d. d. omogućivši uknjižbu prava vlasništva na nekretninama lokacije »Vrtovi sunca« koje nisu iskazane kao procijenjene u vrijednosti društvenog kapitala pravnog prednika tog društva tijekom pretvorbe pa stoga nisu mogle biti uknjižene kao vlasništvo tog trgovačkog društva. Pri tome svijest o protupravnosti njegovog postupanja predstavljaju »... upravo činjenice koje proizlaze iz drugih rješenja koje je ovaj okrivljenik donio prije ili nakon spornog rješenja .... U prilog tom zaključku suda potrebno je dovesti u svezu postupanje III okrivljenika Ive Besjedice u predmetu koji se odnosi na istu nekretninu gotovo deset godina kasnije ...« (vidi točku 8.1. obrazloženja ove odluke).
Po ocjeni sudova ti dokazi dostatno govore o svijesti i htijenju na postupanje protivno članku 47. Zakona o privatizaciji što i čini bitno subjektivno obilježje kaznenog djela zlouporabe koja se, uz ranije opisana objektivna obilježja, pokazuju odlučnim za ocjenu o njegovoj krivnji.
Ustavni sud primjećuje da iz obrazloženja osporenih presuda, osobito obrazloženja presude prvostupanjskog suda, proizlazi da se objektivna obilježja kaznenog djela zlouporabe, prije svega, nalaze u činjenici da je podnositelj kao sudac Općinskog suda u Dubrovniku prije, za vrijeme ili nakon inkriminiranog događaja postupao drukčije u sličnim ili istovrsnim predmetima, kao i da je bio dugogodišnji zemljišnoknjižni sudac koji je rješavao složene predmete. Stoga svijest o valjanom temelju za upis prava vlasništva predstavljaju upravo činjenice koje proizlaze iz drugih rješenja koja je podnositelj donio prije ili nakon spornog rješenja (vidi str. 33 obrazloženja prvostupanjske presude i str. 7 obrazloženja drugostupanjske presude).
Nije na Ustavnom sudu upuštati se 