 Sama činjenica da su vlasti bile obaviještene o ubojstvu/nestanku neke osobe dovodi ipso facto do nastanka obveze na temelju čl. 2. Konvencije da se provede djelotvorna istraga o okolnostima koji okružuju tu smrt (presude Skendžić i Krznarić protiv Hrvatske; Jularić protiv Hrvatske; Tanrikulu protiv Turske; Velikova protiv Bugarske). ...
Podnositeljica je nestanak brata prijavila Crvenom križu u Bujama, dala je DNA analizu. Povodom te prijave Crvenom križu, službene osobe PP Umag obavile su sa njom informativni razgovor tijekom 2007.g., a nakon toga tužiteljica nije dobila nikakvu informaciju o postupanju policije ili državnog odvjetništva sve do prosinca 2013.g. kada je obaviješću ŽDO Pula konstatirano da ne postoji osnovana sumnja da je na teritoriju RH počinjeno kazneno djelo, da bi potom 17. listopada 2014. dobila obavijest da se provode istražne radnje.
Iako je svojim brojnim požurnicama tužiteljica tijekom 2014.g. tražila donošenje državnoodvjetničke odluke protekom dvadeset i dvije godine tijela državne vlasti nisu provele efikasnu i učinkoviti istragu.«
Podnositeljica u ustavnoj tužbi također navodi:
»Dana 23. listopada 2013.g., s obzirom da se povodom prijave nestanka Gorana Đukića ništa nije dešavalo, podnositeljica je podnijela formaliziranu pisanu kaznenu prijavu sa zahtjevom da se istraži i utvrdi sudbina njihovog brata te da se kazne počinitelji kaznenog djela ratnog zločina protiv civilnog stanovništva.«
4.1. Stoga podnositeljica predlaže da Ustavni sud uvaži ustavnu tužbu i utvrdi da je došlo do povrede ustavnih prava zajamčenih člancima 21., 23., 24., 26., 29. stavkom 1., 32. i 46. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.). Povrijeđenima smatra i konvencijska prava iz članaka 2., 3., 5. stavka 1., 13. i 14. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99., 8/99., 14/02., 1/06. i 2/10.; u daljnjem tekstu: Konvencija).
Podnositeljica također predlaže da Ustavni sud donese presudu kojom će se obvezati Republika Hrvatska da joj isplati »500.000 kuna na ime materijalne štete, uz sav porez koji bi tužiteljici mogao biti zaračunat, te da se ... naknadi trošak u visini od 29.020,00 kn«.
Nadalje, podnositeljica predlaže da Ustavni sud naloži »ŽDO Pula da pokrene kazneni postupak protiv počinitelja zločina u odnosu na Gorana Đukića, u primjerenom roku od tri mjeseca«.
4.2. Iz navoda ustavne tužbe slijedi da je podnositeljica ustavnu tužbu podnijela zbog nepoduzimanja odgovarajućih radnji od nadležnih tijela po njezinoj prijavi o nestanku njezinog brata tijekom 1992. godine i zbog nedjelotvorne istrage u vezi njezine kaznene prijave od 23. listopada 2013.
III. OČITOVANJE ŽUPANIJSKOG ODVJETNIŠTVA U PULI – POLA
5. U očitovanju ŽDO Pula – Pola od 9. veljače 2015. je navedeno:
»Ljubica Anđelković podnijela je kaznenu prijavu protiv nepoznatih počinitelja u kojoj iznosi sumnju na počinjenje kaznenog djela ratnog zločina protiv civilnog stanovništva iz čl. 120 st. 1 Osnovnog krivičnog zakona Republike Hrvatske na štetu, među ostalim i njezinog brata Gorana Đukića, a koja je u ovo državno odvjetništvo zaprimljena dana 02. prosinca 2013.
U kaznenoj prijavi se između ostalog navodi da je Goran Đukić, državljanin BiH, rođen dana 16.02.1970. u mjestu Grku, Bosanski Brod, BiH, dana 18. kolovoza 1992. po djelatnicima policije, kao vojni obveznik BiH, iz Novigrada gdje je radio, odveden u Umag, odakle je zajedno s više drugih osoba, autobusima prebačen u Rijeku, a odatle su trajektom odvezeni u Split. Poznato joj je da su istog dana iz Novigrada odvedeni i Đukić Branko i Mirjanić Goran. Prijaviteljica navodi da su nakon toga dva dana bili u vojnom zatvoru u Lori, gdje da su doživjeli razna maltretiranja, koja su rezultirala povredama nakon čega su odvezeni na granični prijelaz Kamensko, gdje ih preuzima HVO, i odvozi prema Grudama, gdje mu se gubi svaki trag.
Ljubica Anđelković, navodi da je prijavila nestanak