 U slučaju iz stavka 1. ovoga članka savjetovalište će potrošaču izdati potvrdu iz članka 18. stavka 3. ovoga Zakona.
Izvansudski sporazum
Članak 20.
(1) Izvansudski sporazum sklopljen između potrošača i vjerovnika ima učinak izvansudske nagodbe i predstavlja ovršnu ispravu.
(2) Bitni sastojci izvansudskog sporazuma su vrsta, opseg i vrijeme ispunjenja obveze te potvrda posrednika da je izvansudski sporazum sklopljen pred ovlaštenim savjetovalištem i uz sudjelovanje posrednika.
(3) Izvansudski sporazum nema pravnog učinka na vjerovnike koji ga nisu sklopili.
(4) Vjerovnik koji je sklopio izvansudski sporazum može u prijedlogu za ovrhu na temelju izvansudskog sporazuma tražiti od ovršnog suda da dopusti provedbu ovrhe radi naplate njegove tražbine prije tražbine koja se u ovršnom postupku ostvaruje u korist vjerovnika koji nije sklopio izvansudski sporazum:
– ako je tražbina vjerovnika koji nije sklopio izvansudski sporazum nastala prije sklapanja izvansudskog sporazuma i
– ako vjerovnik koji nije sklopio izvansudski sporazum nije bio naveden u popisu imovine i obveza, a savjetovalištu nije dostavio svoje prijedloge za izmjenu ili dopunu plana ispunjenja obveza najkasnije u roku od 30 dana od dana objave poziva za sudjelovanje.
(5) Izvansudski sporazum sklapa se na propisanom obrascu.
DIO DRUGI GLAVA III.
OSNOVNE POSTUPOVNE ODREDBE U POSTUPKU PRED SUDOM
Nadležnost i sastav suda
Članak 21.
(1) U postupku stečaja potrošača isključivo je stvarno i mjesno nadležan općinski sud na čijem području potrošač ima prebivalište.
(2) U postupku stečaja potrošača prvostupanjski postupak provodi sudac pojedinac.
(3) U postupku stečaja potrošača drugostupanjski sud odlučuje o žalbi u vijeću koje čine tri suca.
Izuzeće
Članak 22.
(1) Ako je podnesen zahtjev za izuzeće suca, sudac može nastaviti s radom u postupku dok se ne odluči o zahtjevu za izuzeće.
(2) Ako se prihvati zahtjev za izuzeće suca, ukinut će se radnje koje je poduzeo ili u čijem je poduzimanju sudjelovao.
(3) O zahtjevu za izuzeće suca mora se odlučiti najkasnije u roku od tri dana.
Primjena Stečajnog zakona
Članak 23.
U postupku stečaja potrošača, ako nije drukčije propisano ovim Zakonom, podredno se primjenjuje Stečajni zakon.
Načela postupka
Članak 24.
(1) Postupak stečaja potrošača je hitan.
(2) Sud može donositi odluke i bez usmene rasprave.
(3) Sud po službenoj dužnosti utvrđuje činjenice koje su važne za postupak i radi toga može izvoditi sve potrebne dokaze, prikupljati obavijesti, obavljati uvid u odgovarajuće javne knjige, registre, upisnike i očevidnike.
Dostava sudskih pismena
Članak 25.
(1) Pismena se u postupku stečaja potrošača objavljuju putem mrežne stranice e-oglasna ploča sudova.
(2) Smatra se da je dostava pismena obavljena istekom osmog dana od dana objave pismena na mrežnoj stranici e-oglasna ploča sudova.
(3) Objava pismena na mrežnoj stranici e-oglasna ploča sudova smatra se dokazom da je dostava obavljena svim sudionicama i onima za koje ovaj Zakon propisuje posebnu dostavu.
(4) U svakom sudu posebno za svakog potrošača vodit će se očevidnik pismena dostavljenih preko mrežne stranice e-oglasna ploča sudova u elektroničkom obliku prema vremenskom redoslijedu objave. Očevidnik pismena je javan i mora biti dostupan zainteresiranim osobama tijekom cijeloga radnog vremena suda.
(5) U očevidniku pismena iz stavka 4. ovoga članka unosit će se podaci na temelju kojih se može utvrditi istovjetnost potrošača, broj predmeta, vrsta sudskoga pismena i dan objave pismena na mrežnoj stranici e-oglasna ploča sudova.
(6) Sudionici postupka mogu zatražiti da im se pismena dostavljaju na kućnu adresu, na adresu elektroničke pošte ili u osobni korisnički pretinac.
(7) Dostava iz stavka 6. ovoga članka nema pravni učinak na tijek rokova propisanih ovim Zakonom.
Odluke
Članak 26.
(1) Odluke u postupku stečaja potrošača sud donosi u obliku rješenja i zaključka.
(2) Zaključkom sud izdaje nalog službenoj osobi ili tijelu u postupku za obavljanje pojedinih radnji te odlučuje o