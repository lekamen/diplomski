 ali da to nije okolnost koja bi upućivala na mogućnost bijega osumnjičenika, niti se može pripisati u njegovu krivnju, a zasigurno se ne može kvalificirati kao okolnost koja bi upućivala na bijeg.
U prijedlogu kojim je tražio odgodu primjene rješenja o određivanju istražnog zatvora podnositelj je ponovio razloge koje je naveo u ustavnoj tužbi:
»Opisanim nizom povreda postupovnih jamstava došlo je do povrede prava podnositelja na slobodu (čl. 22. Ustava RH u vezi s čl. 16. st. 2. Ustava RH), te povrede prava-jamstva na pošteno suđenje i pravičan postupak uz pravo na obrazloženu sudsku odluku, (čl. 29. Ustava RH), a koje povrede ujedno predstavljaju i povrede povezanih ustavnih prava – načela vladavine prava (č. 3. i 5. Ustava RH), te povredu prava na jednakost i ravnopravnost svih građana pred zakonom, te presumpciju nevinosti, (čl. 14. i čl. 28. Ustava RH).«
IV. OCJENA USTAVNOG SUDA
6. Člankom 32. Ustavnog zakona (u relevantnom dijelu) propisano je:
»Članak 32.
Ustavni sud će rješenjem odbaciti ... ustavnu tužbu ... kad ne postoje pretpostavke za odlučivanje o biti stvari".
Člankom 72. Ustavnog zakona (u relevantnom dijelu) propisano je:
»Članak 72.
Ustavni sud će rješenjem odbaciti ustavnu tužbu: ako nije nadležan; ako je ustavna tužba nepravodobna, nepotpuna, nerazumljiva ili nedopuštena. Tužba je nedopuštena: ako nije iscrpljen dopušteni pravni put, odnosno ako podnositelj tužbe u prethodnom postupku nije koristio dopušteno pravno sredstvo (...)«
7. Ustavni sud je utvrdio da u vezi s rješenjem o određivanju istražnog zatvora koje podnositelj osporava, iz sadržaja ustavne tužbe, obrazloženja samog rješenja suca istrage te dopisa Županijskog suda u Zagrebu od 11. listopada 2013. proizlaze sljedeće okolnosti pravno relevantne za postupanje Ustavnog suda u konkretnom slučaju:
– podnositelj se ne nalazi na području Republike Hrvatske na dan donošenja ovog rješenja, a nije se nalazio na području Republike Hrvatske ni u vrijeme donošenja rješenja o određivanju istražnog zatvora. On se kontinuirano nalazi na području Mađarske, države svog državljanstva;
– sukladno tome, podnositelj nije (niti je bio) lišen slobode i ne nalazi se u istražnom zatvoru na temelju rješenja koje ustavnom tužbom osporava;
– osporeno rješenje nije postalo pravomoćno, jer o njemu nije odlučivao nadležni sud drugog stupnja, budući da podnositelju rješenje nije osobno uručeno, on nije lišen slobode i ne nalazi se u istražnom zatvoru, a žalba koju je podnositelj podnio putem branitelja ocijenjena je preuranjenom.
8. U očitovanju suca istrage od 23. siječnja 2014., između ostalog, navedeno je:
»Prijedlog USKOK-a za određivanje istražnog zatvora protiv Zsolta Tamasa Hernadija zaprimljen je na sudu 26. rujna 2013.g., nakon čega je sudac istrage zakazao ročište za 27. rujna 2013.g. na kojem je donijeta odluka o određivanju istražnog zatvora temeljem čl.123 st.1 toč.1 Zakona o kaznenom postupku (NN 152/08, 76/09, 80/11, 143/12 i 56/13). Protiv ovog rješenja žalbu je podnijela odvjetnica dr.sc. Laura Valković, braniteljica po službenoj dužnosti, dana 04. listopada 2013.g. Žalba je sa cjelokupnim spisom dostavljena na odlučivanje izvanraspravnom vijeću 10. listopada 2013.g., koje je slijedeći dan, 11. listopada 2013.g., vratilo spis sucu istrage uz dopis da osumnjičenik Zsolt Tamas Hernadi po raspisanoj tjeralici nije uhićen te da mu nije uručeno rješenje o određivanju istražnog zatvora čime rok iz čl. 134. ZKP/08 nije počeo teći, a uslijed čega se žalba ukazuje preuranjenom i o njoj nije odlučivano.«
9. U dostavljenom očitovanju predsjednice kaznenog odjela Vrhovnog suda od 14. veljače 2014., između ostalog, navedeno je:
»(...)
– da je praksa Vrhovnog suda Republike Hrvatske da se žalba branitelja okrivljenika protiv prvostupanjskog rješenja o određivanju pritvora/istražnog zatvora u slučajevima kada to rješenje nije dostavljeno i okrivljeniku osobno jer nije uhićen, vraća prvostupanjskom sudu kao preuranjena s uputom da se spis predmeta dostavi na nadležno