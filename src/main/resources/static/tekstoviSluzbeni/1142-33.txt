 rekapitulaciju u odnosu na izvršene promjene cijena. Iako razmjena informacija o trenutnim cijenama sama po sebi nije sporna, jer su u tom trenutku sve stranke u postupku već donijele cjenike, a prema očitovanjima stranaka su i svi javno objavili svoje cjenike, izuzev marine Betina (koja je to učinila 1. travnja 2013.) i ACI-ja (koji je to učinio 21. ožujka 2013., iako se cjenik primjenjivao od 1. siječnja 2013.), dakle riječ je bila o javno dostupnim informacijama, navedeno ipak ukazuje da razgovori o cijenama sa sjednice održane 25. listopada 2012. ipak nisu bili rezultat nesmotrenosti kako u svom očitovanju od navodi HGK. Gledajući kronologiju događaja, može se zaključiti kako su stranke na jednoj sjednici najavili buduće postupanje, a na drugoj konstatirali rezultate, odnosno posljedice te svoje najave. Pri tome je potrebno napomenuti kako stranke ničim nisu potkrijepile svoje navode o točnom datumu javne objave cjenika za 2013. godinu, pa Agencija niti ne može provjeriti istinitost tih navoda.
Bitno je istaknuti kako Agencija ne tvrdi, niti je to navela u Obavijesti o preliminarno utvrđenim činjenicama, da je razmjena informacija o aktualnim i već ranije javno objavljenim cijenama zabranjena. Agencija razmjenu aktualnih cijena sa sjednice Udruženja od 19. ožujka 2013. promatra isključivo s aspekta kronologije postupanja stranaka i činjenice da su cijene u marinama ipak bila tema na sjednicama Udruženja.
Agencija smatra kako iz zapisnika sa sjednice Udruženja od 25. listopada 2012. nedvojbeno proizlazi da su članice Udruženja prisutne na navedenoj sjednici međusobno razmjenjivale informacije o budućim cijenama najma vezova. Iako iz zapisnika sa sporne sjednice proizlazi kako su prisutni poduzetnici najavili da neće podignuti cijene svojih usluga u 2013. godini, dok će oni koji podignu cijene to učinit samo za postotak inflacije u Republici Hrvatskoj, ipak je riječ o razmijeni informacija između konkurenata o njihovim budućim postupanjima u pogledu cijena usluga.
Agencija ne može prihvatiti navode da je neiskustvo svjedoka A razlog unošenja sporne rečenice u zapisnik sa sjednice Udruženja od 25. listopada 2012. Naime, svjedok A je, prema vlastitom iskazu, zaposlen u HGK od 2007. godine, a od 2008. ili 2009. godine prisustvuje otprilike 2 puta godišnje u svojstvu predstavnika HGK sjednicama Udruženja. Navedeni svjedok je obavljao poslove poslovnog tajnika udruženja pružatelja usluga smještaja na plovilima charter, poslovnog tajnika udruženja turističkih brodara, poslovnog tajnika udruženja zajednice ronilačkog turizma, poslovnog tajnika zajednice pustolovnog turizma. Iz dostavljenih zapisnika sa sjednica Udruženja održanih u 2011., 2012. i 2013. godini, Agencija je nesporno utvrdila kako je navedeni svjedok i prije i poslije sjednice od 25. listopada 2012. prisustvovao sjednicama Udruženja. Dakle, ni u kojem slučaju se ne može reći da je riječ o neiskusnom djelatniku HGK.
Jedan od argumenata stranaka je da se na sjednicama Udruženja raspravljalo samo o onom što je predviđeno dnevnim redom, pa kako na sjednici od 25. listopada 2012. razgovor o cijenama nije bio predviđen dnevnim redom, to navode kao dokaz da se nije niti raspravljalo o budućim cijenama vezova. S druge strane, stranke ne osporavaju da se na sljedećoj sjednici održanoj 19. ožujka 2013. razgovaralo o aktualnim cijenama vezova u 2013. Uvidom u zapisnik sa sjednice Udruženja održane 19. ožujka 2013., Agencija je utvrdila kako dnevnim redom nije bila predviđena tema cijena. Već sama ta činjenica ukazuje da nije nužno da određena tema bude predviđena dnevnim redom, a da bi se o njoj razgovaralo na sjednici.
Isto tako su stranke osporile da se na početku sjednica Udruženja obavlja verifikacija zapisnika s prethodne sjednice, kao argument navodeći kako to nije predviđeno dnevnim redom, te su uložile prigovore na istinitost dijelova iskaza svjedoka B, svjedoka E i svjedok H, u kojima isti navode kako se na početku svake sjednice obavljala verifikacija zapisnika s