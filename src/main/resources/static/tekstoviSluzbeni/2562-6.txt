 ili drugih dogovora između tog imatelja PM računa i bilo kojeg subjekta iz stavka 1. ovog članka ili o bilo kakvom nepostupanju u skladu s tim sporazumima.
3. Imatelj PM računa koji prihvaća da njegov PM račun bude određen kao glavni PM račun dužan je platiti fakture koje se odnose na otvaranje i funkcioniranje svakog DCA-a povezanog s tim PM računom, kako je navedeno u Dodatku VI. ove Odluke, neovisno o sadržaju, ili nepoštivanju ugovora ili drugih dogovora između tog imatelja PM računa i imatelja DCA-a.
4. Imatelj glavnog PM računa dužan je platiti svaku fakturu za vezu sa svakim DCA-om s kojim je PM račun povezan, kako je navedeno u Dodatku VI. ove Odluke.
Članak 9.
Postupak prijave
1. Radi pristupanja sustavu TARGET2-HR sudionici podnositelji prijave moraju udovoljavati mjerilima za pristup iz članka 5. ove Odluke (uključujući Dodatak VII. ove Odluke kojim se provodi članak 5. stavak 2. ove Odluke) i mora:
(a) ispuniti sljedeće tehničke zahtjeve:
i. postaviti, voditi, upravljati i pratiti te osigurati sigurnost potrebne informatičke infrastrukture radi povezivanja sa sustavom TARGET2-HR i dostavljanja naloga za plaćanje tom sustavu; pritom sudionici podnositelji prijave mogu uključiti treće strane, ali zadržavaju isključivu odgovornost; sudionici podnositelji prijave moraju sklopiti ugovor s pružateljem mrežnih usluga sustavu TARGET2 radi dobivanja potrebne veze i pristupa, u skladu s tehničkim specifikacijama iz Dodatka I. ove Odluke i
ii. proći test koji zahtijeva Hrvatska narodna banka i
(b) ispuniti sljedeće pravne zahtjeve:
i. predočiti mišljenje o sposobnosti u obliku utvrđenom u Dodatku III. ove Odluke, osim ako je Hrvatska narodna banka informacije i izjave koje se moraju iznijeti u tom mišljenju o sposobnosti već dobila u drugom kontekstu i
ii. za subjekte iz članka 5. stavka 1. točke (b) ove Odluke predočiti mišljenje o državi u obliku utvrđenom u Dodatku III. ove Odluke, osim ako je Hrvatska narodna banka informacije i izjave koje se moraju iznijeti u tom mišljenju o državi već dobila u drugom kontekstu.
2. Podnositelji prijave podnose prijavu u pisanom obliku Hrvatskoj narodnoj banci i prilažu najmanje sljedeću dokumentaciju/informacije:
(a) popunjene obrasce za prikupljanje statičnih podataka koje stavlja na raspolaganje Hrvatska narodna banka,
(b) mišljenje o sposobnosti, ako ga traži Hrvatska narodna banka i
(c) mišljenje o državi, ako ga traži Hrvatska narodna banka.
3. Hrvatska narodna banka može također zahtijevati dodatne informacije koje smatra potrebnima za odluku o prijavi za sudjelovanje.
4. Hrvatska narodna banka odbija prijavu za sudjelovanje ako:
(a) mjerila za pristup iz članka 5. ove Odluke nisu ispunjena,
(b) jedno ili više mjerila za sudjelovanje iz stavka 1. ovog članka nije ispunjeno i/ili
(c) bi prema procjeni Hrvatske narodne banke takvo sudjelovanje ugrozilo opću stabilnost, solidnost i sigurnost sustava TARGET2-HR ili bilo koje druge komponente sustava TARGET2, ili bi ugrozilo obavljanje zadaća Hrvatske narodne banke utvrđenih Zakonom o Hrvatskoj narodnoj banci i Statutom Europskog sustava središnjih banaka i Europske središnje banke, ili je rizik s obzirom na načelo opreznosti.
5. Hrvatska narodna banka dostavlja podnositelju prijave svoju odluku o prijavi za sudjelovanje u roku od mjesec dana od primitka prijave za sudjelovanje. Ako Hrvatska narodna banka zahtijeva dodatne informacije u skladu sa stavkom 3. ovog članka, odluka se dostavlja u roku od mjesec dana od dana kada je Hrvatska narodna banka primila te informacije od podnositelja prijave. Odluka o odbijanju mora sadržavati razloge za odbijanje.
Članak 10.
Imenik sustava TARGET2
1. Imenik sustava TARGET2 jest baza podataka BIC-eva koji se upotrebljavaju za usmjeravanje naloga za plaćanje naslovljenih na:
(a) imatelje PM računa u sustavu TARGET2 i njihove podružnice s pristupom za više adresata,
(b) neizravne sudionike u sustavu TARGET2, uključujući one s pristupom za više adresata i
(c) dostupne imatelje BIC-a sustava TARGET2.
