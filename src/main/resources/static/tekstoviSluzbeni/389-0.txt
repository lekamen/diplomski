18 18.02.2015 Pravilnik o ustrojstvu i načinu rada Kriznog stožera Ministarstva zdravlja
MINISTARSTVO ZDRAVLJA
390
Na temelju članka 164. stavka 4. Zakona o zdravstvenoj zaštiti (»Narodne novine«, broj 150/2008, 71/2010, 139/2010, 22/2011, 84/2011, 12/2012, 35/2012, 70/2012, 82/2013, 159/2013, 22/2014 i 154/2014), ministar zdravlja donosi
PRAVILNIK
O USTROJSTVU I NAČINU RADA KRIZNOGA STOŽERA MINISTARSTVA ZDRAVLJA
I. OPĆE ODREDBE
Članak 1.
(1) Ovim Pravilnikom uređuje se unutarnje ustrojstvo i način rada Kriznoga stožera Ministarstva zdravlja (u daljnjem tekstu: Krizni stožer), kao i druga pitanja koja se odnose na upravljanje i koordiniranje rada zdravstvenih ustanova i drugih provoditelja zdravstvene zaštite u slučajevima većih incidentnih/kriznih situacija.
(2) Izrazi koji se koriste u ovome Pravilniku, a koji imaju rodno značenje, bez obzira na to jesu li korišteni u muškom ili ženskom rodu, obuhvaćaju na jednak način muški i ženski rod.
Članak 2.
(1) Veća incidentna/krizna situacija jest bilo koji događaj koji predstavlja ozbiljnu prijetnju zdravlju ljudi u određenoj zajednici te uzrokuje ili bi mogao uzrokovati takav broj ili vrstu žrtava koje nije moguće zbrinuti redovitom organizacijom rada provoditelja zdravstvene zaštite.
(2) Odredbe ovoga Pravilnika primjenjuju se na svaku incidentnu/kriznu situaciju: prirodne katastrofe, katastrofe koje su izazvali ljudi, složene hitne situacije i kombinirane katastrofe.
Članak 3.
(1) Krizni stožer obavlja poslove upravljanja i koordiniranja provoditelja zdravstvene zaštite u incidentnim/kriznim situacijama, što podrazumijeva:
– procjenu najgore moguće incidentne/krizne situacije koja prijeti zajednici,
– utvrđivanje preventivnih mjera sukladno vjerojatnim opasnostima s ciljem smanjivanja njihovih posljedica,
– donošenje planova pripravnosti za moguće poznate veće incidentne/krizne situacije,
– organiziranje početnoga odgovora hitnih službi ako dođe do veće incidentne/krizne situacije,
– provođenje aktivnosti kojima se postiže brz povratak u normalno stanje zajednice i osoba koje sudjeluju u odgovoru.
(2) U slučajevima procjene mogućnosti nastupa nesreće Krizni stožer posreduje u definiranju tehnika za ublažavanje štetnih događaja.
Članak 4.
Sjedište Kriznoga stožera je u Ministarstvu zdravlja.
Članak 5.
(1) Krizni stožer ima pečat okrugloga oblika, promjera 38 mm.
(2) U gornjem polukrugu pečata urezane su riječi: MINISTARSTVO ZDRAVLJA, u donjem polukrugu pečata urezano je: KRIZNI STOŽER, ZAGREB, a u sredini pečata urezan je grb Republike Hrvatske.
(3) Svaki pečat ima svoj broj ispod riječi ZAGREB odnosno ispod naziva.
(4) Odlukom ministra nadležnog za zdravlje (u daljnjem tekstu: ministar), utvrđuje se način upotrebe i broj pečata te osobe odgovorne za njihovo čuvanje.
(5) Krizni stožer ima svoje vlastite oznake (znak, naljepnica), a članovi Kriznoga stožera imaju identifikacijsku iskaznicu i značku Kriznoga stožera, propisane posebnom odlukom ministra.
II. USTROJSTVO KRIZNOG STOŽERA
Članak 6.
Krizni stožer čine Zapovjedništvo i ustrojstvene jedinice iz članka 8. ovoga Pravilnika, kojima rukovode pročelnici.
Članak 7.
(1) Zapovjedništvo Kriznoga stožera čine:
– Predsjednik Kriznoga stožera – ministar,
– Zamjenik predsjednika Kriznoga stožera – zapovjednik Kriznoga stožera,
– Načelnik Kriznoga stožera te
– Pomoćnici predsjednika Kriznoga stožera.
(2) Pomoćnici predsjednika Kriznog stožera su:
– Pomoćnik za informiranje, istraživanje i medije,
– Pomoćnik za preventivno medicinsku zaštitu u javnozdravstvenoj djelatnosti,
– Pomoćnik za medicinsku opskrbu – logistiku,
– Pomoćnik za skrb i liječenje žrtava većih incidenata/kriznih stanja,
– Pomoćnik za provođenje mjera zaštite pučanstva od zaraznih bolesti.
Članak 8.
Ustrojstvene jedinice Kriznoga stožera su:
– Odsjek za informiranje, istraživanje i medije,
– Odsjek za skrb i liječenje žrtava većih incidentnih/kriznih situacija,
– Odsjek za mobilne zdravstvene ekipe,
– Odsjek za preventivno medicinsku zaštitu u javnozdravstvenoj