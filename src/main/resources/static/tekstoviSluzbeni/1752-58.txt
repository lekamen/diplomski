svjedoka Drage Vidakovića uz obrazloženje da ukoliko je obrana raspolagala dokazima da je svjedok Drago Vidaković dao lažan iskaz, mogla je protiv njega upotrijebiti pravna sredstva no da to nije predmet ovog postupka. Obrana je uz dokazni prijedlog predočila pisanu i ovjerenu izjavu ove svjedokinje iz koje je proizlazilo da ona ima saznanja da je Drago Vidaković dao lažan iskaz, da je prije davanja iskaza kontaktirao sa predstavnicima USKOK-a i usklađivao svoj iskaz za potrebe optužbe.
Prema tome, ispitivanjem ove svjedokinje provjerila bi se vjerodostojnost svjedoka Vidakovića, koji je ionako vrlo upitna jer se on navodno dobrovoljno i saminicijativno javio USKOK-u da svjedoči o događaju nakon 17 godina.
Osim toga, upravo je ovaj kazneni postupak mjesto gdje se provjerava vjerodostojnost iskaza svjedoka, a zaključak o vjerodostojnosti ima utjecaja na konačnu presudu o odluci o krivnji optuženika, pogotovo u odnosu na ovog svjedoka. Iznesenom sugestijom obrani sud uvodi novu metodu provjere vjerodostojnosti iskaza svjedoka u nekom drugom kaznenom postupku, pred drugim sudskim vijećem, što naravno nema smisla.
Pri tome ističemo da sugestija Županijskog suda obrani da je trebala inicirati postupak zbog lažnog iskaza, u konkretnom slučaju graniči sa cinizmom jer bi se shodno tome obrana trebala obratiti upravo onom državnom tijelu koje je sudjelovalo u pripremi iskaza Drage Vidakovića i o čijem nezakonitom postupanju je između ostaloga trebala svjedočiti predložena svjedokinja.
Napominjemo da iako je u odnosu na ovu točku optužnice obrana predložila ispitivanje svega tri svjedoka /u odnosu na brojne svjedoke optužbe/ sud je prihvatio ispitati samo jednog jedinog svjedoka te je na taj način dovedeno u pitanje pravo na pravično suđenje i jednakost oružja s obzirom na veliki nesrazmjer prihvaćenih i izvedenih dokaza optužbe i obrane.«
186.1. Zaključno, podnositelj je u ustavnoj tužbi naveo:
»Prvostupanjski sud nije omogućio obrani da iznese svoje bitne dokaze, razumnu priliku za iznošenje svojih argumenata, posebno bitnih dokaza koji bi poduprijeli obranu optuženika odnosno osporili dokaze (otežavajuće) koji terete optuženika. Time je obrana optuženika stavljena u bitno lošiji položaj u odnosu na USKOK kao drugu stranu u postupku.
Sud je odbijajući dokazne prijedloge obrane da se ispitaju svjedoci ..., David Teacher i Marika Tomljanović Kiprijanovski ... koristeći svoja procesna ovlaštenja u bitnom determinirao konačni ishod postupka. Naime, obrana je uskraćena u pravu da izvede krucijalne dokaze u prilog optuženika jer bez izvođenja tih dokaza nije bilo moguće na optimalan način parirati navodima optužbe. S druge pak strane, sud je neosnovano i protivno zakonu prihvaćao dokaze optužbe, štoviše nije odbio niti jedan jedini dokazni prijedlog optužbe usprkos protivljenju obrane.
(...)
... obrana mora ustvrditi da je bila u apsolutno podređenom položaju bez objektivne mogućnosti da izvođenjem svojih dokaza pobije teze optužbe.
Ovakvim postupanjem povrijeđeno je pravo podnositelja tužbe na pošteno suđenje zajamčeno odredbama članka 29. stavak 2. točka 6. Ustava Republike Hrvatske i članka 6. stavka 3. točka (d) Europske konvencije za zaštitu ljudskih prava i temeljnih sloboda.«
2.1. Ocjena Ustavnog suda
187. Kad je riječ o prijedlozima podnositelja za ispitivanje dvaju svjedoka obrane u slučaju Hypo, Županijski sud u Zagrebu naveo je u obrazloženju prvostupanjske presude ovo (str. 17.):
»Dokazni prijedlog za ispitivanje svjedoka Davida Teachera odbijen je kao nevažan i neprikladan.
Prijedlog za ispitivanje svjedoka je ocijenjen nevažnim iz razloga što je predložen na okolnosti koje nisu inkriminirane u točci 1. optužnice, poslovanja tvrtke Bishopsdale s Eugenom Laxom, a nakon inkriminiranog perioda. Uz to, grafološkim vještačenjem je utvrđeno da potpis osobe s lista 31 spisa koja se predstavlja kao Eugen Laxa, upućen direkciji Hypo banke, a kojim se obavještava Hypo banku da je svoje aktivnosti kao financijski posrednik za hrvatsko i