
Članak 6.
(1) Tržišna kompenzacija isplaćivat će se u slučaju podnošenja pojedinačnog Zahtjeva u iznosu od 12% od cijene riba i drugih morskih organizama te u slučaju podnošenja skupnog Zahtjeva putem ribarske zadruge u iznosu od 14% od cijene riba i drugih morskih organizama.
(2) Cijena iz stavka 1. ovoga članka utvrdit će se ili kao prosječna cijena riba i drugih morskih organizama ili će predstavljati cijenu iz dostavljenih računa za prodanu ribu i druge morske organizme, pri čemu se prosječna cijena i cijena iz dostavljenih računa obračunava bez PDV-a.
(3) Prosječna cijena riba i drugih morskih organizama iz stavka 2. ovoga članka obračunavat će se iz svih prodajnih listova dostavljenih za određeno obračunsko razdoblje.
(4) Uprava ribarstva će na svojim mrežnim stranicama objavljivati prosječne cijene iz pojedinog obračunskog razdoblja za ribe i druge morske organizme navedene u Obrascu III. ovoga Pravilnika. Za 4. obračunsko razdoblje (listopad – prosinac 2015.) i 1. obračunsko razdoblje (siječanj – ožujak 2016.) prosječne cijene objavit će se do 1. svibnja 2016. godine, a za 2. obračunsko razdoblje (travanj – lipanj 2016.) objavit će se do 15. srpnja 2016. godine.
(5) Korisnik u jednom obračunskom razdoblju podnosi Zahtjev isključivo po prosječnim cijenama ili po cijenama iz dostavljenih računa kako je navedeno u stavku 2. ovoga članka što mora jasno naznačiti u Zahtjevu.
(6) Ukoliko ribarska zadruga podnosi skupni Zahtjev, skupni Zahtjev za sve članove mora biti obračunat ili po prosječnim cijenama ili po cijenama iz dostavljenih računa.
(7) Korisnik koji podnosi Zahtjev preko ribarske zadruge, može preko ribarske zadruge, čiji je član, u sklopu skupnog Zahtjeva zatražiti tržišnu kompenzaciju i za količinu koja nije prodana preko ribarske zadruge, ali ista mora biti obračunata u iznosu od 12% od prosječne cijene ili cijene iz dostavljenih računa proizvoda za koji se dodjeljuje tržišna kompenzacija.
(8) U slučaju da se utvrdi da ukupni zatraženi iznos tržišne kompenzacije u nekom od obračunskih razdoblja premašuje iznos novčanih sredstava utvrđen Odlukom iz članka 4. ovoga Pravilnika, isplata u tom obračunskom razdoblju vršit će se tako da će se svim korisnicima proporcionalno umanjiti iznos potpore na koju su ostvarili pravo temeljem ovoga Pravilnika.
III. ZAHTJEV ZA TRŽIŠNU KOMPENZACIJU
Podnošenje Zahtjeva
Članak 7.
(1) Zahtjevi se podnose Upravi ribarstva za obračunsko razdoblje tekuće godine kako slijedi:
– za 4. obračunsko razdoblje (listopad – prosinac 2015. godine), do 10. svibnja 2016. godine,
– za 1. godišnje obračunsko razdoblje (siječanj – ožujak 2016. godine), do 10. svibnja 2016. godine,
– za 2. godišnje obračunsko razdoblje (travanj – lipanj 2016. godine), do 31. srpnja 2016. godine.
(2) Pravo na tržišnu kompenzaciju korisnici mogu ostvariti podnošenjem pojedinačnog Zahtjeva i/ili podnošenjem skupnog Zahtjeva putem ribarske zadruge priznate u skladu s posebnim propisom.
(3) U slučaju podnošenja skupnog Zahtjeva putem ribarske zadruge, ribarska zadruga može podnijeti Zahtjev samo za svoje članove.
(4) Zahtjev se podnosi za vremenska razdoblja propisana stavkom 1. ovoga članka na propisanim obrascima I. – III. tiskanim uz ovaj Pravilnik i njegov su sastavni dio:
– pojedinačni Zahtjev obuhvaća Obrazac I. i Obrazac III ovoga Pravilnika,
– skupni Zahtjev uz obrasce iz podstavka 1. ovoga stavka koji se dostavljaju za svakog člana ribarske zadruge, obuhvaća i Obrazac II.
(5) Uz skupni Zahtjev ribarska zadruga mora dostaviti popis članova ribarske zadruge ovjeren pečatom i potpisom upravitelja ribarske zadruge.
(6) Kod podnošenja skupnog Zahtjeva, svi skupni obrasci moraju biti ispunjeni i dostavljeni Upravi ribarstva i putem elektroničke pošte.
(7) Uz ispunjene obrasce Zahtjeva, korisnik prilaže račune, otpremnice i ostalu dokumentaciju putem koje se može utvrditi za koju količinu i vrstu ribe i drugih morskih organizama je izvršio prodaju, i koja čini sastavni dio Zahtjeva.
IV. KONTROLA ZAHTJEVA ZA TRŽIŠNU