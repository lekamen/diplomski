Ivo Sanader tim djelom počinio kazneno djelo protiv službene dužnosti – zlouporabu položaja i ovlasti – iz članka 291. stavka 2. u vezi sa stavkom 1. tog članka Kaznenog zakona (‘Narodne novine’ broj 125/11. i 144/12.; u daljnjem tekstu: KZ/11) u svezi članka 7. stavak 1. u svezi članka 5. točka 13. Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije (‘Narodne novine’, broj 57/11).
II. Uslijed odluke pod točkom I., kao i djelomičnim prihvaćanjem žalbe optuženog Ive Sanadera, preinačuje se prvostupanjska presuda u odluci o kazni pa se optuženom Ivi Sanaderu za kazneno djelo pod točkom 1. izreke prvostupanjske presude, na temelju članka 291. stavka 2. KZ/11, utvrđuje kazna zatvora u trajanju 3 (tri) godine, a za kazneno djelo pod točkom 2. izreke prvostupanjske presude, na temelju članka 347. stavka 1. KZ/97-2, utvrđuje kazna zatvora u trajanju 6 (šest) godina i 6 (šest) mjeseci pa se optuženi Ivo Sanader, uz primjenu članka 51. stavaka 1. i 2. KZ/11, osuđuje na jedinstvenu kaznu zatvora u trajanju 8 (osam) godina i 6 (šest) mjeseci u koju kaznu mu se, na temelju članka 54. KZ/11, uračunava vrijeme koje provodi u istražnom zatvoru od 20. studenog 2012. pa dalje.
III. Žalba USKOK-a u cijelosti i žalba optuženog Ive Sanadera u ostalom dijelu odbijaju se kao neosnovane te su ostalom pobijanom, a nepreinačenom dijelu potvrđuje prvostupanjska presuda.«
II. SAŽETAK PRIGOVORA PODNOSITELJA
34. Podnositelj je Ustavnom sudu u vezi sa slučajem Hypo podnio tri osnovne skupine prigovora, koje se mogu sažeti ovako:
– prvo, prigovor zlouporabe ZoNKD-RPiPP-a kao instrumenta kojim su se tijelo progona i sudovi koristili za prevladavanje zastare kaznenog progona koja je nastupila za kazneno djelo zlouporabe položaja i ovlasti u slučaju Hypo, na temelju mjerodavnog kaznenog zakona, prije pokretanja istrage, čime mu je povrijeđeno pravo na pravično suđenje (članak 29. stavak 1. Ustava i članak 6. stavak 1. Konvencije), a zbog primjene ZoNKD-RPiPP-a na slučaj Hypo, koju podnositelj smatra izrazito arbitrarnom i povezanom s nedopuštenim političkim motivima, povrijeđeno je »načelo legaliteta« (članak 31. Ustava);
– drugo, prigovor da su kazneni progon i suđenje u slučaju Hypo bili politički motivirani i s obzirom na to da je među mnoštvom slučajeva daleko prikladnijima da se na njih primijeni ZoNKD-RPiPP, taj zakon primijenjen samo u njegovom slučaju, čime su mu povrijeđena prava na jednakost svih pred zakonom i sudovima (članak 14. i članak 29. stavak 1. Ustava te članak 14. i članak 6. stavak 1. Konvencije),
– treće, prigovor o povredama postupovnih jamstava u kaznenom postupku, osobito o povredi prava na jednakost oružja učinjenoj povredom prava na ispitivanje svjedoka Davida Teachera i Marike Tomljanović Kiprijanovski koje je predložila obrana, čime mu je povrijeđeno pravo na pravično suđenje (članak 29. stavak 2. alineja 6. Ustava i članak 6. stavak 3. točka (d) Konvencije).
35. Prva skupina prigovora podnositelja vezana uz slučaj Hypo podrobnije se prikazuje na mjerodavnim mjestima u glavi III. »Ustavno načelo zakonitosti u kaznenom pravu (članak 31. Ustava)« (točke od 36. do 179.). Druge dvije skupine prigovora podrobnije se prikazuju u glavi IV. »Ostali prigovori podnositelja u slučaju Hypo« (točke od 180. do 189.).
Prigovori podnositelja koji su zajednički i slučaju Hypo i slučaju INA-MOL razmatraju se u trećem dijelu obrazloženja ove odluke (»C. Objedinjeni prigovori o povredama prava na pravično suđenje – Hypo i INA-MOL«, točke od 450. do 510.).
III. USTAVNO NAČELO ZAKONITOSTI U KAZNENOM PRAVU (ČLANAK 31. USTAVA)
36. Ustavni sud primjećuje da je ovaj predmet otvorio dva važna pitanja vezana uz ustavno načelo zakonitosti u kaznenom pravu, koje je sadržano u članku 31. Ustava, pri čemu su za ovaj predmet relevantni stavci 1. i 4. tog članka, koji glase:
»Članak 31.
Nitko ne može biti kažnjen za djelo koje prije nego je počinjeno nije bilo utvrđeno zakonom ili međunarodnim pravom