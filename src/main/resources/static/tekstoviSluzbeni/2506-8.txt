do suđenja. Puštanje na slobodu može se uvjetovati davanjem jamstva da će ta osoba pristupiti suđenju.«
34. Na konkretne slučajeve oduzimanja ili ograničavanja slobode u postupku pred nadležnim sudom (u slučajevima određenim zakonom) uvijek se primjenjuje načelo razmjernosti. Članak 16. stavak 2. Ustava glasi:
»Članak 16.
(...)
Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.«
Ta je ustavna odredba dobila svoj poseban izraz i u kaznenom procesnom zakonodavstvu. Članak 122. stavak 2. (prva rečenica) ZKP-a/08 glasi:
»Članak 122.
(...)
(2) Pri odlučivanju o istražnom zatvoru, posebno o njegovu trajanju, vodit će se posebno računa o razmjeru između težine počinjenog kaznenog djela, kazne koja se, prema podacima kojima raspolaže sud, može očekivati u postupku i potrebe određivanja i trajanja istražnog zatvora. ...
(...)«
2) Načelna pravna stajališta
35. Ako je riječ o oduzimanju osobne slobode u razdoblju prije donošenja prvostupanjske presude o krivnji (kao u predmetu koji se razmatra u ovom ustavnosudskom postupku), osobito je važno pravilo da je istražni zatvor dopušteno odrediti samo ako postoji visok stupanj vjerojatnosti utvrđenja krivnje i izricanja kazne, to jest ako postoji »osnovana sumnja« da je osoba počinila kazneno djelo te, načelno, samo u cilju osiguranja pokretanja i provođenja kaznenog postupka. ZKP/08 za određivanje istražnog zatvora uvijek traži kumulativno postojanje »osnovane sumnje« da je osoba počinila kazneno djelo i postojanje barem jedne od zakonom propisanih osnova za određivanje istražnog zatvora.
36. Nadalje, u slučaju oduzimanja osobne slobode u razdoblju prije donošenja prvostupanjske presude o krivnji, nadležni kazneni sud ima obvezu da u skladu s člankom 5. stavkom 3. Konvencije (v. točku 33. obrazloženja ove odluke) u redovitim vremenskim intervalima, svaki put iznova podrobno ispita postoje li i dalje razlozi koji opravdavaju pritvaranje osobe uz koju se vezuje počinjenje konkretnog kaznenog djela, kao i argumente obrane kojima se traži pritvorenikovo puštanje na slobodu. Produljenje pritvaranja može biti opravdano samo ako postoje jasne indicije stvarnog javnog interesa koji, bez obzira na presumpciju nedužnosti, mora prevagnuti nad pravom na slobodu i ako su nadležna tijela pokazala posebnu marljivost u provedbi postupka. Nadalje, razlozi koji opravdavaju produljenje pritvaranja moraju biti relevantni i dostatni da pokažu kako pritvaranje nije bilo bezrazložno produljeno i protivno članku 5. stavku 3. Konvencije. Pretpostavka mora uvijek ići u korist puštanja na slobodu, osim ako postoje jaki razlozi za produljenje pritvaranja. Ti razlozi moraju postojati cijelo vrijeme trajanja pritvaranja. Članak 5. stavak 3. Konvencije oblikovan je tako da osigurava, do dana prvostupanjske presude, privremeno puštanje na slobodu osobe čim daljnje pritvaranje postane neopravdano.
36.1. Kao što je prethodno rečeno, članak 5. stavak 3. Konvencije zahtijeva da daljnju opstojnost razloga na kojima je zasnovano pritvaranje sudovi u određenim vremenskim intervalima redovito i »automatski« preispituju. U takvim je ispitivanjima teret dokazivanja postojanja dostatnih i relevantnih razloga koji opravdavaju daljnje pritvaranje osobe na nadležnim tijelima, a ne na pritvoreniku. Toj obvezi odgovara obveza nadležnog kaznenog suda propisana člankom 131. stavkom 3. ZKP-a/08 (v. točku 30. obrazloženja ove odluke).
37. Istražni zatvor, kao zakonska mjera oduzimanja temeljnog ljudskog prava na osobnu slobodu u razdoblju prije donošenja pravomoćne sudske presude o krivnji, nije kazna niti se za okrivljenika smije pretvoriti u kaznu.
a) Odluka Ustavnog suda broj: U-lll-4557/2011 od 13. listopada 2011.
38. Ustavni sud podsjeća da je u svojoj ranijoj odluci broj: U-lll-4557/2011 od 13. listopada 2011. (v. točku 9. obrazloženja ove odluke) u istom kaznenom predmetu (FIMI-MEDIA) već odlučivao o ustavnoj tužbi podnositelja Ive Sanadera protiv rješenja suca istrage i