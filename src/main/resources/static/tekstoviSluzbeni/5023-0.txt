109 25.11.2016 Presuda Visokog upravnog suda Republike Hrvatske broj: Usoz-78/16-5 od 28. listopada 2016.
VISOKI UPRAVNI SUD REPUBLIKE HRVATSKE
2372
PRESUDA
Visoki upravni sud Republike Hrvatske u vijeću sastavljenom od sudaca toga suda Lidije Vukičević, predsjednice vijeća, mr. sc. Inge Vezmar Barlek, Eveline Čolović Tomić, Ane Berlengi Fellner i Arme Vagner Popović, članova vijeća, uz sudjelovanje više sudske savjetnice Marine Zagorec, zapisničarke, u postupku ocjene zakonitosti općeg akta po službenoj dužnosti, na sjednici održanoj 28. listopada 2016.
presudio je
Ukida se točka 9. Odluke o prijelazu studenata s drugih visokih učilišta, Veleučilišta »Nikola Tesla« u Gospiću, klasa: 003-08/16-02/01, urbroj: 2125/61-01-16-108 od 12. srpnja 2016. u dijelu u kojem glasi: »…stupa na snagu danom donošenja«, a …«.
Obrazloženje
Odredbom članka 83. stavak 2. Zakona o upravnim sporovima (»Narodne novine«, broj 20/10., 143/12. i 152/14. – dalje u tekstu: ZUS), propisano je da postupak ocjene zakonitosti općeg akta Visoki upravni sud može pokrenuti po službenoj dužnosti na temelju obavijesti građana, pučkog pravobranitelja ili na zahtjev suda.
Zaprimljenim podneskom od 22. srpnja 2016., Sud je obaviješten o donijetoj odluci Veleučilišta »Nikola Tesla« u Gospiću kojom je odlučeno o prijelazu studenata s drugih visokih učilišta, radi ocjene zakonitosti tog općeg akta. U ovoj obavijesti je navedeno da se odluka odnosi na potencijalno mnogo studenata, a stupa na snagu danom donošenja, prije nego što je objavljena, što se smatra suprotno zakonu, kao i u dijelu u kojem se dostava molbi za prijelaz ograničava samo na dva načina, osobno ili preporučeno, ali ne i elektronskim putem.
Sud je pozvao donositelja akta Veleučilište Nikola Tesla u Gospiću da se očituje na navode predlagatelja, koji je u svom odgovoru od 24. kolovoza 2016., naveo da je osporavana odluka o prijelazu studenata s drugih visokih učilišta na snazi, te da je sastavljena prema pozitivnim propisima Republike Hrvatske i nije protivna Ustavu i zakonima, podzakonskim aktima, te internim ili autonomnim aktima Veleučilišta.
Smatra da zahtjev podnositelja ne sadržava sve propisane i potrebne elemente prema članku 84. stavak 1. ZUS-a, te da Visoki upravni sud mora utvrditi je li osporavana odluka opći akt, pa tek ako utvrdi da jest, upustiti se u preispitivanje zakonitosti osporavane odluke. Nadalje, sud treba utvrditi je li ocjena zakonitosti u nadležnosti nekog drugog tijela odnosno je li osigurana druga zaštita kao npr. prigovor dekanu.
Zaključno, predlaže Sudu da na temelju članka 85. ZUS-a odbaci zahtjev podnositelja za ocjenu zakonitosti, a podredno zahtjev odbije kao neosnovan, odnosno da obustavi postupak za ocjenu zakonitosti.
Sud je u ovom slučaju odlučio postupak pokrenuti po službenoj dužnosti u smislu već navedene odredbe članka 83. stavak 2. ZUS-a.
Prema članku 3. stavak 2. ZUS-a, predmet upravnog spora je i ocjena zakonitosti općeg akta jedinice lokalne i područne (regionalne) samouprave, pravne osobe koje imaju javnu ovlast i pravne osobe koja obavlja javnu službu.
Odluka o prijelazu studenata s drugih visokih učilišta, klasa: 003-08/16-02/01, urbroj: 2125/61-01-16-108 od 12. srpnja 2016., koju je donijelo Stručno vijeće Veleučilišta na temelju članka 45. Statuta Veleučilišta »Nikola Tesla« u Gospiću predstavlja opći akt u smislu odredbe članka 3. stavak 2. ZUS-a, jer proizvodi pravne posljedice u odnosu na prava studenata.
Stručno vijeće u svom djelokrugu rada odlučuje o pitanjima nastavne, stručne i znanstvene djelatnosti Veleučilišta (članak 45. stavak 1. točka 2. Statuta).
Točka 9. Odluke o prijelazu studenata s drugih visokih učilišta glasi:
»Odluka stupa na snagu danom donošenja, a objavljuje se na oglasnoj ploči i Internet stranici Veleučilišta«.
Ustav Republike Hrvatske (»Narodne novine«, broj 85/10. – proč.tekst, 56/90., 135/97. 8/98., 113/00., 124/00., 28/01., 41/01., 55/01., 76/10., 85/10., 5/14.), u članku 90. stavak 2. određuje da propisi tijela koja imaju