140 30.12.2015 Odluka i Rješenje Ustavnog suda Republike Hrvatske broj: U-III-8175/2014 od 28. listopada 2015.
USTAVNI SUD REPUBLIKE HRVATSKE
2627
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Marko Babić, Davor Krapac, Antun Palarić i Duška Šarin, članovi Vijeća, u postupku koji je ustavnom tužbom pokrenuo A. iz D., kojeg zastupa Ines Bojić, odvjetnica u Zagrebu, na sjednici održanoj 28. listopada 2015. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
i
RJEŠENJE
I. Ustavna tužba, u dijelu prigovora u kojem se podnositelj poziva na povredu prava na razumnu duljinu postupka zajamčenog člankom 29. stavkom 1. u vezi s člankom 35. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i u odnosu na rješenje Vrhovnog suda Republike Hrvatske broj: Gžzp 496/14-2 od 20. studenoga 2014. se odbacuje.
II. Ovo rješenje objavit će se u »Narodnim novinama«.
Obrazloženje odluke
I. POSTUPAK PRED USTAVNIM SUDOM
1. Ustavnu tužbu je podnio A., državljanin D. (u daljnjem tekstu: podnositelj), kojeg u postupku pred Ustavnim sudom zastupa Ines Bojić, odvjetnica u Zagrebu. Ustavna tužba podnesena je 31. prosinca 2014.
Ustavna tužba podnesena je protiv rješenja Županijskog suda u Zagrebu broj: 34 Gž2-470/2014-2 od 22. listopada 2014. (u daljnjem tekstu: drugostupanjsko rješenje) kojim je odbijena podnositeljeva žalba i potvrđeno rješenje Općinskog građanskog suda u Zagrebu broj: 143-RIO-538/12-90 od 21. svibnja 2014. (u daljnjem tekstu: prvostupanjsko rješenje).
Prvostupanjskim rješenjem odbijen je zahtjev podnositelja ustavne tužbe (predloženika u vanparničnom postupku) protiv predloženice B. iz Zagreba (supruge podnositelja) za povratak mlt. C., sina predlagatelja i predloženice, u D.
1.1. Podnositelj u ustavnoj tužbi osporava i rješenja Vrhovnog suda Republike Hrvatske broj: Gžzp 496/14-2 od 20. studenoga 2014. kojim je odbijena kao neosnovana njegova žalba i potvrđeno rješenje Županijskog suda u Zagrebu broj: Gzp-67/13 od 15. lipnja 2014. U tom postupku podnositelj je tražio zaštitu prava na suđenje u razumnom roku i određivanje naknade zbog duljine postupka koji se vodio pred Općinskim građanskim sudom u Zagrebu radi povratka djeteta (broj: RIO-538/12).
2. Podnositelj smatra da su mu osporenim odlukama povrijeđena prava zajamčena člancima 29. stavkom 1. i 35. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.). Također smatra povrijeđenima i članke 6., 8. i 13. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99., – ispr., 14/02. i 1/06.; u daljnjem tekstu: Konvencija).
3. Za potrebe ustavnosudskog postupka, a na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), izvršen je uvid u spis Općinskog građanskog suda u Zagrebu broj: RIO-538/12.
II. ČINJENICE I OKOLNOSTI PREDMETA
4. Uvidom u pribavljeni spis Općinskog građanskog suda u Zagrebu utvrđeno je:
Podnositelj i predloženica B. su roditelji mlt. C., rođenog 29. studenoga 2008. u Zagrebu (državljanin Republike Hrvatske i D.; u daljnjem tekstu: mlt. C.) s prijavljenim prebivalištem u Zagrebu.
Mlt. C. u dobi od 6 mjeseci s roditeljima je otišao u D. (u daljnjem tekstu: D.) gdje je s prekidima boravio do lipnja 2011. kada se, uz pisano odobrenje podnositelja, s majkom vratio u Hrvatsku, u Zagreb, gdje i sada živi s majkom.
Podnositeljeva supruga je 7. rujna 2011., nakon što je s mlt. C. bila u Hrvatskoj i trebala se vratiti u D. 31. kolovoza 2011., obavijestila podnositelja e-porukom da ona i mlt. C. ostaju u Hrvatskoj te da je protiv podnositelja podnijela tužbu radi razvoda braka.
Supruga podnositelja 12. srpnja 2011.