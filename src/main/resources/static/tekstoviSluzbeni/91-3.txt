 odlučivanje Vrhovnom sudu Republike Hrvatske, zajedno s eventualno podnesenom žalbom okrivljenika osobno, tek nakon što ono bude uručeno i okrivljeniku osobno.
– Naime, sukladno članku 124. stavak 4. u svezi s člankom 134. Zakona o kaznenom postupku ('Narodne novine', broj 152/08, 76/09, 80/11, 91/12 – odluka Ustavnog suda, 143/12, 56/13 i 145/13), zatvorenik može podnijeti žalbu u roku koji počinje teći trenutkom predaje rješenja o određivanju istražnog zatvora. Prema tome, rok za žalbu počinje teći od trenutka primitka rješenja od strane zatvorenika, a to podrazumijeva njegovo prethodno zatvaranje.
– Isto vrijedi i u slučajevima u kojima se kazneni postupak vodi po odredbama Zakona o kaznenom postupku ('Narodne novine', br: 110/97, 27/98, 58/99, 112/99, 58/02, 143/02 i 115/06 – nastavno: ZKP/97), i to sukladno članku 103. stavak 3. u svezi s člankom 110. stavak 1. ZKP/97.«
10. Sukladno tome, u odnosu na osporeno rješenje nije iscrpljen (niti je mogao biti iscrpljen) dopušteni pravni put, u smislu članaka 62. i 64. Ustavnog zakona.
11. Ustaljeno je stajalište Ustavnog suda, izraženo u velikom broju ustavnosudskih odluka/rješenja, da samo ona odluka kojom je nadležni sud meritorno odlučio o biti stvari, odnosno o pravu ili obvezi odnosno o sumnji ili optužbi zbog kažnjivog djela podnositelja, jest pojedinačni akt u smislu članka 62. stavka 1. Ustavnog zakona, u povodu kojega je Ustavni sud, u postupku pokrenutom ustavnom tužbom, nadležan štititi ljudska prava i temeljne slobode podnositelja, zajamčene Ustavom.
Također je ustaljeno stajalište Ustavnog suda da je jedna od nužnih postupovnih pretpostavki za odlučivanje o biti stvari u istražnozatvorskim (prije: pritvorskim) predmetima, u kojima se, po prirodi stvari, prije svega štiti ustavno i konvencijsko pravo na slobodu (članak 22. Ustava odnosno članak 5. Konvencije), ona da se okrivljenik nalazi (ili se nalazio) u istražnom zatvoru, to jest da je (ili je bio) lišen slobode.
Ustavni sud napominje da postupanje Županijskog suda u Zagrebu u konkretnom slučaju predstavlja ustaljenju praksu sudova, potvrđenu od Vrhovnog suda. Naime, praksa Vrhovnog suda je da se žalba branitelja okrivljenika protiv prvostupanjskog rješenja o određivanju pritvora/istražnog zatvora u slučajevima kada to rješenje nije dostavljeno i okrivljeniku osobno jer nije uhićen, vraća prvostupanjskom sudu kao preuranjena s uputom da se spis predmeta dostavi na nadležno odlučivanje Vrhovnom sudu, zajedno s eventualno podnesenom žalbom okrivljenika osobno, tek nakon što ono bude uručeno i okrivljeniku osobno. Ustavni sud ocjenjuje da se postupanjem žalbenog suda u konkretnom slučaju brani pozicija podnositelja jer se pravo na žalbu automatski reaktivira kada podnositelj osobno primi rješenje o određivanju istražnog zatvora.
12. Budući da u odnosu na osporeno rješenje o određivanju istražnog zatvora nije ispunjena nijedna od pretpostavki za odlučivanje o biti stvari u istražnozatvorskim predmetima, odnosno da podnositelj nije (niti je bio) u istražnom zatvoru, te da nije iscrpio dopušteni pravni put, u konkretnom slučaju ne postoje pretpostavke za odlučivanje Ustavnog suda o biti stvari.
13. Slijedom navedenog, na temelju članaka 32. i 72. Ustavnog zakona riješeno je kao u točki I. izreke rješenja.
14. Točka II. izreke rješenja temelji se na članku 29. stavku 1. Ustavnog zakona.
Broj: U-IIIB-160/2014
Zagreb, 10. prosinca 2014.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
