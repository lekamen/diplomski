135/15).
II. OBVEZE DSV-a KAO STVARATELJA I IMATELJA JAVNOGA ARHIVSKOGA I REGISTRATURNOG GRADIVA
Članak 5.
(1) DSV kao stvaratelj i imatelj javnoga arhivskog i registraturnog gradiva dužno je:
– savjesno čuvati gradivo u sređenom stanju i osiguravati od oštećenja do predaje nadležnom arhivu (u daljnjem dijelu teksta: HDA),
– na zahtjev HDA dostavljati popis gradiva i javljati sve promjene u vezi s njim te pribavljati mišljenje nadležnog arhiva prije poduzimanja mjera koje se odnose na gradivo,
– redovito odabirati arhivsko gradivo iz registraturnog gradiva, periodički izlučivati gradivo kojemu su istekli rokovi čuvanja,
– omogućiti ovlaštenim djelatnicima HDA obavljanje stručnog nadzora nad čuvanjem gradiva.
(2) DSV dužno je izvijestiti nadležni arhiv o svakoj promjeni svog statusa i ustrojstva radi davanja mišljenja o postupanju s gradivom.
III. PRIKUPLJANJE, OBRADA I ČUVANJE GRADIVA
Članak 6.
(1) Konvencionalno i nekonvencionalno gradivo DSV-a prikuplja se, zaprima, obrađuje, evidentira, odabire i izlučuje, te osigurava od oštećenja, uništenja i zagubljenja u pismohrani DSV-a.
(2) Određene cjeline gradiva mogu se čuvati i obrađivati u Tajništvu DSV-a, ako je to potrebno radi redovnog poslovanja.
(3) Personalnu dokumentacija službenika i namještenika Vijeća, te zapisnici sa sjednica Vijeća čuvaju se u uredu administrativne tajnice predsjednika Vijeća.
(4) Riješeni i dovršeni predmeti mogu se čuvati u Tajništvu DSV, (priručna pismohrana), najviše 5 godine od dovršetka predmeta, te se protekom tog roka obvezno predaju u pismohranu, tehnički opremljeni i popisani.
Članak 7.
U okviru uredovanja pismohrane vodi se:
– Knjiga pismohrane, kao knjiga evidencije ulaska arhivskog i registraturnog gradiva u pismohranu.
– Zbirna evidencija o gradivu organizirana kao popis arhivskih jedinica gradiva unutar sadržajnih cjelina, kao opći inventarni pregled cjelokupnoga arhivskoga i registraturnog gradiva koje je po bilo kakvoj osnovi u posjedu DSV-a. Zbirna evidencija sadržava sljedeće podatke: redni broj, oznaka, naziv, sadržaj, vrijeme nastanka, količina, rok čuvanja, napomena.
Članak 8.
Podaci iz Zbirne evidencije gradiva dostavljaju se nadležnom arhivu, redovito jednom godišnje, unosom u Nacionalni arhivski informacijski sustav (NAIS).
Članak 9.
U odnosu na postupanje, pristup i zaštitu klasificiranih podataka primjenjuju se odredbe Zakona o tajnosti podataka (»Narodne novine«, broj 79/07 i 86/12).
III/1 Konvencionalno gradivo
Članak 10.
(1) Riješeni i dovršeni predmeti (u daljnjem tekstu: gradivo) stavljaju se u arhivske mape (svežnjevi s vrpcom i preklopom ili u kutije). Debljina mape treba biti između 10-15 cm. U pismohrani, nakon arhiviranja predmeta, gradivo se sređuje te se provodi postupak izlučivanja i vrednovanja redovito, a najmanje 5 (pet) godina od posljednjeg provedenog postupka. Odabrano gradivo se obavezno predaje tehnički opremljeno i popisano.
(2) Predsjednik DSV-a odgovoran je za arhivsko i registraturno gradivo koje nastaje u njegovom poslovnom području, od trenutka zaprimanja i obrade do predaje na daljnje čuvanje.
(3) Svaki službenik i namještenik odgovoran je za gradivo za koje je zadužen u pogledu sadržaja podataka, pravodobne obrade, te ukupnog stanja svakog predmeta kojim raspolaže. Svaki službenik i namještenik koji je zadužen za gradivo do predaje u pismohranu, dužan ga je tijekom godine odlagati po utvrđenom planu koji odgovara naravi posla, te ga svrstavati u odgovarajuće arhivske jedinice. Na svaku arhivsku jedinicu, ispisuju se sljedeći podaci: naziv institucije, ustrojstvena jedinica, godina nastanka gradiva, naziv i vrsta gradiva, raspon brojeva predmeta u arhivskoj jedinici, rok čuvanja gradiva.
Članak 11.
(1) Arhivsko i registraturno gradivo se nakon razvođenja predaje u pismohranu u sređenom stanju, u tehnički oblikovanim i označenim arhivskim jedinicama na temelju primopredajnog zapisnika. Primopredajni zapisnik supotpisuju ovlašteni službenici koji predaju gradivo i zadužena osoba za rad pismohrane.