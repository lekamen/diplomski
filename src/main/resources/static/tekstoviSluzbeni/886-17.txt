 proračun (članak 80. alineja 3. i članak 91. Ustava), pri čemu može doći do raspuštanja Hrvatskog sabora ako on u roku od 120 dana od dana predlaganja taj proračun ne donese (članak 104. stavak 1. Ustava).
Za ovaj je ustavnosudski predmet relevantno i to što je Vlada Ustavom ovlaštena i obvezna da usmjerava i nadzire rad državne uprave, usmjerava djelovanje i razvitak javnih službi te brine o gospodarskom razvitku zemlje (članak 110. alineje od 6. do 8. Ustava), pri čemu svoju nadležnost između ostaloga ostvaruje upućivanjem prijedloga zakona Hrvatskom saboru, provedbom zakona i drugih odluka Hrvatskog sabora ili samostalnom regulacijom društvenih odnosa na temelju zakona (članak 110. alineje 1., 3. i 4. Ustava).
33.3. S druge strane, neposredna demokracija je Ustavom dopušteni i legitimni, ali ne primarni i redoviti oblik odlučivanja o uređivanju gospodarskih, pravnih i političkih odnosa u Republici Hrvatskoj te o drugim pitanjima iz članka 2. stavka 4. alineja 2. i 3. Ustava.
Iz članka 2. stavka 4. Ustava jasno proizlazi da korištenje referendumom mora biti »u skladu s Ustavom i zakonom« ili, kako je to utvrdila Venecijanska komisija, »u skladu s pravnim sustavom kao cjelinom«. Ta je komisija dalje utvrdila da se referendumi ne mogu održati ako ih Ustav ne predviđa, »primjerice kad je tekst, upućen na referendum, stvar isključive nadležnosti parlamenta« (v. točke 24. i 29. obrazloženja ove odluke).
Proizlazi da referendumska pitanja o prijedlozima zakona koja nisu u skladu s pravnim sustavom kao cjelinom, kao ni ona za koja izrijekom ili iz cjeline Ustava proizlazi da su stvar isključive nadležnosti tijela predstavničke demokracije (primjerice, donošenje državnog proračuna i njegova održivost), nisu dopuštena. Utoliko je opseg dopuštenih referendumskih pitanja, utemeljen na članku 87. stavku 1. u vezi sa stavkom 3. Ustava, ograničen.
33.4. U ustavnopravnom poretku Republike Hrvatske kakav je danas na snazi, o tome jesu li referendumska pitanja u skladu s Ustavom odlučuje Ustavni sud (v. točku 12. obrazloženja ove odluke), pri čemu ustavotvorac nije izrijekom naveo pitanja koja su stvar isključive nadležnosti tijela predstavničke demokracije. Ona se izvode iz cjeline Ustava.
Štoviše, i kad je riječ o promjeni samog Ustava, obveza je Ustavnog suda da na temelju općih nadzornih ovlasti ne dopusti održavanje bilo kojeg referenduma »kad utvrdi takvu formalnu i/ili materijalnu protuustavnost referendumskog pitanja ili tako tešku proceduralnu pogrešku koje prijete narušavanjem strukturalnih obilježja hrvatske ustavne države, to jest njezina ustavnog identiteta, uključujući najviše vrednote ustavnog poretka Republike Hrvatske (članak 1. i članak 3. Ustava)« (v. točku 5. Priopćenja Ustavnog suda o narodnom ustavotvornom referendumu o definiciji braka, broj: SuS-1/2013 od 14. studenoga 2013., »Narodne novine« broj 138 od 18. prosinca 2013.). I u tim slučajevima Ustavni sud u svojoj ocjeni polazi od cjeline Ustava.
ii) Cilj referendumske inicijative
34. Organizacijski odbor u svom odgovoru na prijedlog Odluke HS-a ističe da »referendumska inicijativa nije imala niti ima za cilj raspisivanje referenduma o odluci Vlade o provođenju outsourcinga«, već raspisivanje referenduma o prijedlogu ZOPiND-a.
S druge strane, međutim, sam Organizacijski odbor dalje u svom odgovoru tu prethodnu tvrdnju negira, potvrđujući usku povezanost zahtijevanog referenduma s Vladinom programskom namjerom o provođenju mjere izdvajanja pratećih i neosnovnih djelatnosti iz javnog sektora. On u nastavku svoga odgovora na prijedlog Odluke HS-a na više mjesta govori o Vladinom »provođenju mjere izdvajanja dijela zaposlenika«, a »sve bez analitičkih podloga i izračuna« i bez »procjene utjecaja provođenja mjere izdvajanja na proračunska sredstva i prava zaposlenih te na sektore u kojima se izdvajanje planira provesti. Vlada RH nije razvila nikakav model pomoću kojeg bi, u slučaju provođenja izdvajanja dugoročno zaštitila radna mjesta«. Organizacijski odbor u svom