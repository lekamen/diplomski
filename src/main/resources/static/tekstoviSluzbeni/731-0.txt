36 30.03.2015 Zakon o pogrebničkoj djelatnosti
HRVATSKI SABOR
732
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O POGREBNIČKOJ DJELATNOSTI
Proglašavam Zakon o pogrebničkoj djelatnosti, koji je Hrvatski sabor donio na sjednici 20. ožujka 2015. godine.
Klasa: 011-01/15-01/28 Urbroj: 71-05-03/1-15-2 Zagreb, 25. ožujka 2015.
Predsjednica Republike Hrvatske Kolinda Grabar-Kitarović, v. r.
ZAKON
O POGREBNIČKOJ DJELATNOSTI
I . OPĆE ODREDBE
Članak 1.
Ovim Zakonom uređuje se sadržaj, način i uvjeti za obavljanje pogrebničke djelatnosti, prava i obveze pogrebnika, stručna osposobljenost, evidencija osoba s položenim stručnim ispitom za obavljanje pogrebničke djelatnosti, nadzor nad primjenom Zakona i druga pitanja bitna za obavljanje pogrebničke djelatnosti.
Članak 2.
Ovim se Zakonom u pravni poredak Republike Hrvatske prenosi Direktiva 2006/123/EZ Europskoga parlamenta i Vijeća od 12. 12. 2006. o uslugama na unutarnjem tržištu (SL L 376, 27. 12. 2006.).
Članak 3.
Izrazi koji se koriste u ovom Zakonu, a koji imaju rodno značenje, odnose se na jednak način i na muški i na ženski rod, bez obzira na to u kojem se rodu koristili.
Članak 4.
Pojedini izrazi u smislu ovoga Zakona imaju sljedeće značenje:
1) Pogrebnik je trgovačko društvo, trgovac pojedinac ili obrtnik upisan u odgovarajući registar za obavljanje pogrebničke djelatnosti koji ima sjedište na teritoriju Republike Hrvatske, osim mrtvozornika imenovanog sukladno posebnim propisima koji reguliraju organizaciju i rad mrtvozorničke službe. Pogrebnik je i fizička ili pravna osoba registrirana za obavljanje pogrebničke djelatnosti koja ima sjedište na teritoriju države članice Europske unije ili države ugovornice Ugovora o Europskom gospodarskom prostoru.
2) Naručitelj pogreba je fizička ili pravna osoba koja od pogrebnika naručuje neku od usluga u pogrebničkoj djelatnosti.
3) Pogrebna oprema su drveni i metalni ljesovi, pogrebne urne, transportne kutije za ljesove, tekstil za uređenje ljesova, nadgrobna obilježja, ukrasi za ljesove i sl.
4) Pogrebne potrepštine su odjeća i obuća za umrlu osobu, maramice, oprema za odar, mrtvačnice i dvorane za ispraćaje, potrepštine za grobno mjesto i sl.
5) Njega tijela umrle osobe je pranje, šminkanje, šišanje, manikiranje, oblačenje, balzamiranje i sl.
6) Pogrebno vozilo je vozilo koje je posebno proizvedeno ili prerađeno za prijevoz umrlih te udovoljava uvjetima propisanim ovim Zakonom, kao i drugim posebnim propisima.
7) Pogrebni centar je objekt izvan groblja sa svim službenim i radnim prostorijama za ispraćaj i kremaciju umrle osobe te profesionalno i pijetetno obavljanje pogrebničke djelatnosti u skladu s ovim Zakonom i posebnim propisima koji se odnose na uvjete prostora i opreme za kremaciju umrle osobe.
Članak 5.
(1) Pogrebnik je dužan svoje usluge obavljati u skladu s pravilima struke, pod jednakim uvjetima za sve i uz iskazivanje dužnog poštovanja prema umrloj osobi i obitelji umrle osobe.
(2) Pri obavljanju pogrebničke djelatnosti zabranjena je diskriminacija na osnovi rase ili etničke pripadnosti, spola, jezika, vjere, političkog ili drugog uvjerenja, nacionalnog ili socijalnog podrijetla, imovnog stanja, obrazovanja, društvenog položaja, bračnog ili obiteljskog statusa, dobi, zdravstvenog stanja, invaliditeta, genetskog nasljeđa, rodnog identiteta, izražavanja ili spolne orijentacije.
Članak 6.
(1) Davanje ponuda i oglašavanje pogrebničke djelatnosti mora biti u skladu s pravilima struke te uz poštivanje načela pijeteta.
(2) Na davanje ponuda i oglašavanje pogrebničke djelatnosti na odgovarajući se način primjenjuju odredbe posebnih propisa.
Članak 7.
(1) Pogrebničkom djelatnosti mogu se baviti pogrebnici iz članka 4. točke 1. ovoga Zakona koji ispunjavaju uvjete sukladno odredbama ovoga Zakona, ako imaju sjedište na teritoriju Republike Hrvatske, odnosno pogrebnici koji ispunjavaju uvjete sukladno propisima države članice Europske unije ili države ugovornice Ugovora o Europskom gospodarskom