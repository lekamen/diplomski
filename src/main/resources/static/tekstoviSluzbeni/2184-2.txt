 pridružuju ovlasti sukladno sustavu propisanom člankom 13. ovoga Pravilnika.
(3) Prijava u modul eNekretnine za ovlaštene korisnike omogućava se uz provjeru identiteta korisnika (autentifikaciju) i provjeru prava pristupa (autorizaciju), te uz korištenje sigurnosnih protokola za prijenos informacija putem mreže, na način da se osigura pristup podatcima iz eNekretnina prema sustavu ovlasti opisanome u članku 13. ovoga Pravilnika.
(4) Podatke za pristup osobnom korisničkom računu iz stavka 2. ovoga članka nije dozvoljeno odavati drugim osobama.
III. OVLAŠTENI KORISNICI
Članak 12.
Ovlašteni korisnici eNekretnina su:
1. službenici Ministarstva koji su zaduženi za obavljanje stručnih i administrativno-tehničkih poslova za potrebe visokog procjeniteljskog povjerenstva prema Zakonu i koji provode nadzor nad provedbom Zakona,
2. službenici upravnih i/ili stručnih tijela županije, Grada Zagreba, odnosno velikoga grada koje za obavljanje stručnih i administrativno-tehničkih poslova za potrebe procjeniteljskog povjerenstva prema Zakonu imenuju župani, odnosno gradonačelnici,
3. procjenitelji i zaposlenici pravne osobe koja je ovlaštena za procjene vrijednosti nekretnina,
4. ovlašteni posrednici u prometu nekretnina upisani u Registar posrednika u prometu nekretnina,
5. članovi procjeniteljskog povjerenstva i visokog procjeniteljskog povjerenstva,
6. izrađivači početnog stanja plana približnih vrijednosti.
Ovlasti ovlaštenih korisnika
Članak 13.
(1) Ovlašteni korisnici iz članka 12. stavka 1. točke 1. ovoga Pravilnika mogu dobiti ovlasti za pregled i pretraživanje svih podataka u sustavu eNekretnine, za izradu svih vrsta izvještaja za područje cijele Države i za izdavanje izvadaka iz zbirke i plana za potrebe visokog procjeniteljskog povjerenstva te u svrhu izrade procjena vrijednosti nekretnina, nužnih za realizaciju projekata (građevina, drugih zahvata u prostoru i površina) državnog i područnog (regionalnog) značaja.
(2) Ovlašteni korisnici iz članka 12. stavka 1. točke 2. ovoga Pravilnika mogu za područje svoje mjesne nadležnosti dobiti ovlasti za unos, pregled i pretraživanje svih podataka u sustavu eNekretnine, za ažuriranje plana, za zaprimanje zahtjeva, za izdavanje izvadaka iz zbirke i plana ovlaštenim korisnicima iz članka 12. stavka 1. točke 3. ovoga Pravilnika i za izradu svih vrsta izvještaja, te za područje cijele Države ovlasti za pregled ograničenog seta atributa iz zbirke.
(3) Ovlašteni korisnici iz članka 12. stavka 1. točke 3. ovoga Pravilnika mogu za područje cijele Države dobiti ovlasti za predaju zahtjeva elektronskim putem te za pregled ograničenog seta atributa iz zbirke.
(4) Ovlašteni korisnici iz članka 12. stavka 1. točke 4. ovoga Pravilnika mogu za područje cijele Države dobiti ovlasti za pregled ograničenog seta atributa iz zbirke.
(5) Ovlašteni korisnici iz članka 12. stavka 1. točke 5. ovoga Pravilnika mogu za područje svoje mjesne nadležnosti dobiti ovlasti za pregled prijedloga ažuriranog stanja plana prije javne objave u svrhu njegovog odobravanja te za pregled ograničenog seta atributa iz zbirke.
(6) Ovlašteni korisnici iz članka 12. stavka 1. točke. 6. ovoga Pravilnika mogu dobiti ovlasti za područje cijele Države za pregled i pretraživanje svih podataka u sustavu eNekretnine te za pregled ograničenog seta atributa iz zbirke, do isporuke početnog stanja plana približnih vrijednosti.
(7) Korisnici kojima su dodijeljene ovlasti za unos podataka odgovorni su za pravovremenost i točnost unesenih podataka.
Članak 14.
(1) Pojedinačne korisnike iz članka 12. stavka 1. točke 1. ovoga Pravilnika imenuje ministar.
(2) Ovlasti pojedinačnim korisnicima iz članka 12. stavka 1. točaka 2. i 5. ovoga Pravilnika dodjeljuju se temeljem pisanog zahtjeva župana i gradonačelnika Ministarstvu, osim za članove visokog procjeniteljskog povjerenstva.
(3) Ovlasti pojedinačnim korisnicima iz članka 1. stavka 1. točke 6. ovoga Pravilnika dodjeljuje Ministarstvo temeljem pisanog zahtjeva odgovorne osobe izrađivača početnog stanja.