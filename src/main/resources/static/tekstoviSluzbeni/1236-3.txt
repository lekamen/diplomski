 spisa predmeta, dostavljenih ovom Sudu uz odgovor na tužbu, razvidno je da je Hrvatska agencija za nadzor financijskih usluga (dalje u tekstu: Agencija) dana 15. rujna 2011. u predmetu nadzora nad tužiteljem, po službenoj dužnosti, donijela rješenje pozivom na odredbu članka 15. točka 4. alineja 1. Zakona o hrvatskoj agenciji za nadzor financijskih usluga (»Narodne novine«, broj 140/05.).
Citiranom odredbom propisano je da je u obavljanju svojih javnih ovlasti, Agencija ovlaštena izdavati i oduzimati dozvole, odobrenja i suglasnosti kada je za to ovlaštena Zakonom o tržištu vrijednosnim papirima, Zakonom o investicijskim fondovima, Zakonom o privatizacijskim investicijskim fondovima, Zakonom o fondu hrvatskih branitelja iz Domovinskog rata i članova njihovih obitelji, Zakonom o umirovljeničkom fondu i Zakonu o preuzimanju dioničkih društava.
Naime, iz spisa predmeta proizlazi da je Agencija tijekom 2010. godine provela tri neposredna nadzora nad tužiteljem, predmet kojega je bilo poslovanje tužitelja u smislu odredbi članka 247. i 254. Zakona o tržištu kapitala, o čemu su sastavljeni zapisnici, klasa: UP/I-041-02/10-06/22, urbroj: 326-323-10-3 od 13. svibnja 2010. (zapisnik o adekvatnosti kapitala), klasa: UP/I-041-02/10-06/45, urbroj: 326-321-10-11 od 12. studenog 2010. (zapisnik o neposrednom nadzoru) i klasa: 041-01/10-01/32, urbroj: 326-321-11-27 od 17. veljače 2011. (zapisnik o kontinuiranom nadzoru) u kojima su konstatirane određene nepravilnosti i nezakonitosti glede odobrenja za rad izdanog na temelju neistinitih podataka, prestanka ispunjavanja uvjeta pod kojima je odobrenje za rad tužitelju izdano, vršenje odredbi o pravovremenom i točnom izvještavanju Agencije, ustavno i teško kršenje organizacijskih, tehničkih, kadrovskih ili drugih uvjeta, a što je imalo sve za posljedicu oduzimanje odobrenja za rad tužitelju, kao i izdavanje ostalih mjera sukladno dispozitivu osporenog rješenja.
Iz navedenih zapisnika, razvidno je da je Agencija rješenjem klasa: UP/I-451-04/09-02/64, urbroj: 326-111/10-12 od 25. veljače 2010., tužitelju na neodređeno vrijeme izdala odobrenje za rad za pružanje investicijskih usluga i obavljanje investicijskih aktivnosti i s njima povezanih pomoćnih usluga iz članka 5. stavak 1. točka 1., 2., 3., 4. i 5. i stavak 2. točka 4. ZTK-a, te da je predmetno odobrenje za rad izdano u postupku usklađenja poslovanja tužitelja s odredbama ZTK-a, temeljem odredbe članka 584. stavak 5. ZTK-a.
Međutim, tijekom nadzora utvrđeno je, da je tužitelj u postupku usklađenja u kojem je trebao dostaviti Agenciji izjavu o ispunjavanju uvjeta za pružanje investicijskih usluga i obavljanje investicijskih aktivnosti, naveo neistinite podatke glede donošenja internog akta kojim se uređuje postupak donošenja odluka i organizacijska struktura, propisivanja politika i postupaka u svrhu utvrđivanja rizika neusklađenosti, ažuriranje internog akta o postupanju s pritužbama, revidiranja politike upravljanje sukobom interesa, te ažuriranja politika upravljanja osobnim transakcijama. Između ostalog, tijekom nadzora je utvrđeno da tužitelj nije posebnim internim aktom propisao postupak donošenja odluka i organizacijsku strukturu, već da je u nadzoru samo predočio prikaz organizacijske strukture na dan 27. listopada 2010., a čime je postupio protivno odredbi članka 4. stavak 1. točka 1. Pravilnika o organizacijskim zahtjevima, pružanje investicijskih usluga i obavljanje investicijskih aktivnosti i pomorskih usluga (»Narodne novine«, broj 5/09.-dalje u tekstu: Pravilnik o organizacijskim zahtjevima), te da nije propisao politike i postupke u svrhu utvrđivanja rizika neusklađenosti poslovanja s relevantnim propisima iz kojih bi bio razvidan način rada funkcije praćenja usklađenosti s relevantnim propisima, metodologije i/ili plan rada funkcije, način i rokovi izvješćivanje i slično, čime je pak postupio protivno odredbi članka 5. stavak 1. točka 1. istog Pravilnika. Također, utvrđeno je da tužitelj kod upravljanja sukobom interesa, nije