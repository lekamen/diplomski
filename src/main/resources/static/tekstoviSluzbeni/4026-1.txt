 osporeni članak 14. stavak 1. Pravilnika označava se kao članak 14. Pravilnika.
II. PRIGOVORI PREDLAGATELJA
5. Predlagatelj ukazuje na ustavnopravno neprihvatljivo propisivanje primjene propisa prije njegova stupanja na snagu, što ima za posljedicu nedopušteno povratno djelovanje propisa i u suprotnosti je s ustavnom zabranom povratnog djelovanja propisa, kao i s pravnim stajalištima Ustavnog suda izraženima u Izvješću o uočenoj pojavi neustavnosti broj: U-X-80/2005 od 1. lipnja 2006. (»Narodne novine« broj 64/06.), koje je Ustavni sud uputio Hrvatskom saboru.
Predlagatelj smatra da je članak 14. Pravilnika u nesuglasnosti s načelima vladavine prava (članak 3. Ustava) odnosno s člankom 90. stavkom 4. Ustava te predlaže poništavanje osporene odredbe.
III. OCJENA USTAVNOG SUDA
6. Ustavni sud utvrđuje da su za ustavnopravnu ocjenu u konkretnom slučaju mjerodavni članak 3. i članak 90. stavak 4. Ustava, koji glase:
»Članak 3.
... vladavina prava ... najviše su vrednote ustavnog poretka Republike Hrvatske i temelj za tumačenje Ustava.«
»Članak 90.
(...)
... drugi propisi državnih tijela i tijela koja imaju javne ovlasti ne mogu imati povratno djelovanje.
(...)«
7. Mjerodavan je i članak 18. stavak 4. Zakona o sustavu državne uprave (»Narodne novine« broj 75/93., 92/96., 48/99., 15/00., 59/01., 199/03. i 79/07.; u daljnjem tekstu: ZoSDU/93), koji je bio na snazi u vrijeme donošenja osporenog Pravilnika, a koji je glasio:
»Članak 18.
(...)
Pravilnici, naredbe i naputci objavljuju se u 'Narodnim novinama', a stupaju na snagu najranije osmoga dana od dana objave, ako tim propisima nije iznimno određeno da zbog naročito važnih razloga stupaju na snagu danom objave.«
7.1. U vrijeme donošenja ove odluke Ustavnog suda na snazi je Zakon o sustavu državne uprave (»Narodne novine« broj 150/11. i 12/13. – odluka USRH; u daljnjem tekstu: ZoSDU/11). Članak 19. stavak 4. ZoSDU-a/11 glasi:
»Članak 19.
(...)
Pravilnici, naredbe i naputci objavljuju se u 'Narodnim novinama', a stupaju na snagu najranije osmoga dana od dana objave.«
8. Ustavni sud podsjeća da je Hrvatskom saboru uputio Izvješće o uočenim pojavama neustavnosti, broj: U-X-80/2005 od 1. lipnja 2006. (»Narodne novine« broj 64/06.), u kojem je upozorio na ustavnopravno neprihvatljivu pojavu propisivanja »početka primjene« zakona odnosno drugih propisa tako da »početak primjene« ne nastupa istodobno kada i stupanje na snagu.
9. U konkretnom slučaju, osporenim člankom 14. Pravilnika »početak primjene« tog Pravilnika određen je s danom njegove objave u »Narodnim novinama« (30. siječnja 2009.), a stupanje na snagu tek s osmim danom od objave (7. veljače 2009). »Početak primjene« nastupio je, dakle, 30. siječnja 2009., to jest na dan kada je tek započelo vakacijsko razdoblje u trajanju od idućih osam dana, po čijem isteku Pravilnik tek stupa na snagu. Prema tome, kroz navedeno razdoblje od osam dana prije stupanja na snagu Pravilnik je proizvodio nedopuštene povratne pravne učinke.
Stoga je Ustavni sud utvrdio da je dio osporenog članka 14. Pravilnika, koji glasi: »a primjenjuje se od dana objave u 'Narodnim novinama'«, u nesuglasnosti s člankom 3. i člankom 90. stavkom 4. Ustava, kao i s člankom 18. stavkom 4. ZoSDU-a/93, koji je bio na snazi u vrijeme donošenja Pravilnika (odnosno s člankom 19. stavkom 4. ZoSDU-a/11, koji je na snazi u vrijeme donošenja ove odluke).
10. Člankom 55. stavkom 3. Ustavnog zakona o Ustavnom sudu Republike Hrvatske (»Narodne novine«, broj 99/99., 29/02. i 49/02. – pročišćeni tekst; u daljnjem tekstu: Ustavni zakon) propisano je:
»Članak 55.
(...)
(3) Ustavni sud može poništiti propis, odnosno pojedine njegove odredbe, uzimajući u obzir sve okolnosti od važnosti za zaštitu ustavnosti i zakonitosti, te imajući u vidu osobito težinu povrede Ustava ili zakona i interes pravne sigurnosti:
– ako se njime vrijeđaju ljudska prava i temeljne slobode zajamčene Ustavom,
– ako se njime pojedinci, skupine ili udruge neosnovano stavljaju u povoljniji ili nepovoljniji položaj.«