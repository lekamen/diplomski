 2. članka 10. Odluke stvarna nadležnost za odlučivanje o žalbi protiv prvostupanjskog rješenja dodijeljena općinskom načelniku, kao izvršnom tijelu iste jedinice lokalne samouprave, podnositelj zahtjeva smatra da je u tom dijelu Odluka nezakonita jer položaj žalbenog tijela u predmetnim upravnim stvarima prema članku 76. stavku 3. ZLPS-a ima nadležno upravno tijelo Primorsko-goranske županije.
Predložio je stoga Sudu da na temelju članka 86. stavka 3. Zakona o upravnim sporovima ukine odredbu članka 10. stavka 2. Odluke.
Donositelj općeg akta, Općinsko vijeće Općine Kostrena, u očitovanju na navode zahtjeva iskazuje kako smatra da nije točna tvrdnja podnositelja zahtjeva da se predmetnom Odlukom uređuju poslovi iz samoupravnog djelokruga Općine propisani člankom 19. stavkom 1. podstavak 4. i 5. ZLPS-a, odnosno poslovi brige o djeci i poslovi socijalne skrbi. Ističe da se Odlukom ne uređuju nikakvi poslovi skrbi ili brige o djeci (kao na primjer u slučaju odgoja, obrazovanja i slično) koji bi bili poslovi u smislu odredbe članka 19. stavka 1. podstavka 4. ZLPS-a i čija nadležnost i organizacija spada u djelokrug jedinice lokalne samouprave. Također, navodi kako se ne radi niti o poslovima ili pravima socijalne skrbi iz postavka 5. istog članka ZLPS-a, a koja bi imala uporište u Zakonu o socijalnoj skrbi.
Navodi kako se naprosto radi o nadstandardu u duhu Nacionalne populacijske politike (»Narodne novine« 132/06.) kako je to navedeno u preambuli Odluke, i mjeri kojom Općina Kostrena nastoji poticati natalitet na svom području. Napominje i to, da materija predmetne Odluke, nije normirana pozitivnim zakonskim propisima. U nastojanju da se potencijalnim korisnicima predmetnog prava omogući ostvarivanje ali i zaštita prava, propisan je pravni lijek, pa je stoga odredbom članka 10. stavka 2. Odluke predviđen institut prigovora i nadležnost izvršnog čelnika da rješava u drugom stupnju.
Donositelj akta nadalje iskazuje kako je, imajući u vidu članak 76. stavak 3. ZLPS-a, upitna nadležnost drugostupanjskog županijskog tijela u konkretnom slučaju. Stoga je u duhu odredbe članka 76. stavak 3. ZLPS-a, a analogijom odredbi drugih propisa, primjerice članka 6. stavka 1. Zakona o službenicima i namještenicima u lokalnoj i područnoj (regionalnoj) samoupravi (»Narodne novine« 86/08. i 61/11.) propisao pravni lijek kako je to navedeno u članku 10. stavku 2. Odluke. Predlaže da se zahtjev za ocjenu zakonitosti odredbe članka 10. stavka 2. Odluke ocijeni neosnovanim.
Zahtjev je osnovan.
Ovaj Sud u prvom redu prihvaća konstataciju iz citiranoga zahtjeva da je odlučivanje o zahtjevu za ostvarivanje prava na novčanu pomoć po rođenju djetetu upravna stvar u smislu članka 2. stavka 1. Zakona o općem upravnom postupku (»Narodne novine« 47/09., dalje u tekstu: ZUP). Stoga je u konkretnoj stvari pravilno i zakonito propisati mogućnost da se izjavi žalba nadležnom tijelu (sukladno članku 105. stavku 1. ZUP-a).
Polazeći od Zakona o službenicima i namještenicima u lokalnoj i područnoj (regionalnoj) samoupravi, na koji upućuje donositelj akta, valja naglasiti da ovaj Sud ne prihvaća da se predmetno upravno pitanje može riješiti analogijom s odredbama toga Zakona.
Predmetna je Odluka nesporno rezultat prihvaćanja odrednica Nacionalne populacijske politike prema kojoj se uvodi i potiče isplata dodatka za dijete od strane jedinice lokalne i područne (regionalne) samouprave.
Odredbom članka 1. ZLPS-a, ovim se Zakonom uređuju jedinice lokalne samouprave i jedinice područne (regionalne) samouprave, njihov djelokrug i ustrojstvo, način rada njihovih tijela, nadzor nad njihovim aktima i radom te druga pitanja od značenja za njihov rad. Podnositelj zahtjeva pravilno povezuje Odluku s člankom 19. stavkom 1. ZLPS-a, kojim je propisano da općine i gradovi u svom samoupravnom djelokrugu obavljaju poslove lokalnog značenja kojima se neposredno ostvaruju potrebe građana, a koji nisu Ustavom ili zakonom dodijeljeni državnim tijelima i to osobito poslove koji se odnose na: