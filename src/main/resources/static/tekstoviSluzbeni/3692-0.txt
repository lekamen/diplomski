39 28.04.2016 Pravilnik o strukturi i sadržaju financijskih izvještaja i drugih izvještaja društva za upravljanje UCITS fondovima
HRVATSKA AGENCIJA ZA NADZOR FINANCIJSKIH USLUGA
1041
Na temelju članka 62. stavaka 2., 3. i 5. Zakona o otvorenim investicijskim fondovima s javnom ponudom (»Narodne novine«, broj 16/13 i 143/14) i članka 19. stavka 6. Zakona o računovodstvu (»Narodne novine«, broj 78/15 i 134/15) Hrvatska agencija za nadzor financijskih usluga uz prethodnu suglasnost ministra financija (klasa: 401-01/16-01/19, urbroj: 513-06-03-16-4 od 21. travnja 2016.) i Odbora za standarde financijskog izvještavanja (Odluka od 31. ožujka 2016.) u djelu koji se odnosi na propisanu strukturu i sadržaj godišnjih financijskih izvještaja, na sjednici Upravnog vijeća održanoj 21. travnja 2016. godine donosi
PRAVILNIK
O STRUKTURI I SADRŽAJU FINANCIJSKIH IZVJEŠTAJA I DRUGIH IZVJEŠTAJA DRUŠTVA ZA UPRAVLJANJE UCITS FONDOVIMA
UVODNE ODREDBE
Članak 1.
Ovim Pravilnikom propisuje se:
– struktura i sadržaj te objavljivanje, način i rokovi dostave godišnjih financijskih izvještaja,
– struktura i sadržaj te način i rokovi dostave drugih izvještaja društva za upravljanje koja su društva za upravljanje obavezna sastavljati za potrebe Hrvatske agencije za nadzor financijskih usluga (dalje: Agencija),
– kontni plan društva za upravljanje.
OBVEZNIK IZRADE I DOSTAVE
Članak 2.
Obveznik izrade i dostave izvještaja iz članka 1. ovog Pravilnika je društvo za upravljanje kojem je Agencija izdala odobrenje za rad iz članka 23. Zakona o otvorenim investicijskim fondovima s javnom ponudom (»Narodne novine«, broj 16/13 i 143/14, dalje: Zakon).
VOĐENJE POSLOVNIH KNJIGA I PRIPREMA FINANCIJSKIH IZVJEŠTAJA
Članak 3.
(1) Društvo za upravljanje dužno je voditi poslovne knjige te sastavljati godišnje financijske izvještaje i financijske izvještaje za razdoblja tijekom poslovne godine (dalje: financijski izvještaji) sukladno Zakonu i propisima kojima se uređuje računovodstvo poduzetnika i Međunarodnim standardima financijskog izvještavanja.
(2) Društvo za upravljanje dužno je poslovne događaje evidentirati u svojim poslovnim knjigama koristeći konta najmanje u opsegu koji je jednak propisanom kontnom planu iz Priloga 1 koji je sastavni dio ovog Pravilnika.
SADRŽAJ I OBLIK FINANCIJSKIH IZVJEŠTAJA
Članak 4.
(1) Financijske izvještaje društva za upravljanje čine:
– Izvještaj o financijskom položaju,
– Izvještaj o sveobuhvatnoj dobiti,
– Izvještaj o novčanim tokovima,
– Izvještaj o promjenama kapitala i
– Bilješke uz financijske izvještaje.
(2) Sadržaj i oblik financijskih izvještaja društva za upravljanje propisani su obrascima iz Priloga 2 koji su sastavni dio ovog Pravilnika.
DODATNI IZVJEŠTAJ
Članak 5.
(1) Društvo za upravljanje dužno je osim financijskih izvještaja iz članka 4. ovog Pravilnika sastavljati izvještaj o strukturi financijske imovine i obveza društva za upravljanje.
(2) Sadržaj i oblik izvještaja o strukturi financijske imovine i obveza društva za upravljanje propisani su obrascima iz Priloga 3 koji su sastavni dio ovoga Pravilnika.
IZVJEŠTAJNA RAZDOBLJA
Članak 6.
(1) Društvo za upravljanje dužno je izrađivati:
– financijske izvještaje iz članka 4. stavka 1. ovog Pravilnika za razdoblje poslovne godine, prva tri mjeseca poslovne godine, prvih šest mjeseci poslovne godine i prvih devet mjeseci poslovne godine i
– izvještaje o strukturi financijske imovine i obveza iz članka 5. ovoga Pravilnika sa stanjem na zadnji dan poslovne godine, odnosno sa stanjem na zadnji dan izvještajnog razdoblja od prva tri mjeseca poslovne godine, na zadnji dan izvještajnog razdoblja od prvih šest mjeseci poslovne godine te na zadnji dan izvještajnog razdoblja od prvih devet mjeseci poslovne godine
(2) Godišnji financijski izvještaji iz članka 4. stavka 1. ovog Pravilnika moraju biti revidirani od strane vanjskog neovisnog ovlaštenog revizora, a sastavljeni sukladno strukturi i sadržaju koji su definirani obrascima Financijski izvještaji društva za upravljanje iz Priloga 2