 Vrhovni sud je u obrazloženju trećestupanjske presude naveo:
»Ovaj prigovor nije osnovan niti u pogledu subjektivnog obilježja kaznenih djela za koja je optuženik proglašen krivim i osuđen, odnosno njegovog psihičkog stanja – smanjene ubrojivosti u znatnom stupnju, u vrijeme počinjenja djela, koji je istaknut u žalbi. Nije u pravu žalitelj osporavajući zaključak prvostupanjskog i s njime suglasan zaključak drugostupanjskog suda, da je smanjena ubrojivost optuženika samoskrivljena. Optuženik je samovoljno, dakle bez prisile, pio alkohol kritičnog dana. Što više, prema vlastitoj obrani i s njom suglasnim iskazom svjedokinje Đurđice Jozić (izvanbračne supruge optuženikovog sina), na putu prema Belišću gdje se nalazila njegova supruga ošt. Jasmina Mišković Špernoga (u kući svoga brata pok. Miloša Ognjenovića) 'usput su stali u dvije gostionice u kojima je, u svakoj, optuženik popio po jedno pivo', iako je toga dana već popio znatnu količinu alkohola pa i kod kuće neposredno prije odlaska za Belišće. Potpuno neosnovano žalitelj dovodi smanjenu ubrojivost u znatnom stupnju dijelom uzrokovanu konzumacijom alkohola i lijekova, u kontekst optuženikove namjere za počinjenje inkriminiranih djela. Naime, prema nalazu i mišljenju vještaka psihijatra dr. Ivana Požgaina optuženik je u odnosu na kaznena djela koja su mu bila stavljana na teret mogao shvatiti značenje svojih djelovanja i upravljati svojim postupcima, no te su sposobnosti zbog utvrđenih subjektivnih okolnosti kod optuženika (strukture ličnosti optuženika, srednje teškog odnosno težeg pijanog stanja od 1,53 g/kg uz konzumaciju lijekova čije su aktivne supstance mogle sinergistički djelovati na učinke alkohola, poremećenog odnosa s oštećenicom, afektivnog stanja kritične zgode koje je karakterizirala mješavina raznih negativnih emocija, od straha do bijesa te osjećaja poniženosti i prevarenosti) bile umanjene u znatnom stupnju. Smanjena ubrojivost u bilo kojem stupnju, za razliku od neubrojivosti, ne predstavlja osnovu za isključenje krivnje, već može biti osnova za blaže kažnjavanje ako je neskrivljena, dakle ako nije rezultat počiniteljevih postupaka, što u ovom predmetu nije slučaj, kako su to pravilno zaključili prvostupanjski i drugostupanjski sudovi.
Navodi žalbe kako su nalaz i mišljenje vještaka psihijatra tendenciozni, pristrani i diskriminirajući predstavljaju subjektivnu ocjenu optuženika, koji u stvari ne osporava anamnestičke podatke koje je vještak prikupio u neposrednom kontaktu s optuženikom. Optuženik u žalbi osporava navod o prometnoj nesreći zbog koje je bio u zatvoru dvije godine, tvrdeći da nije točno da bi vozio bez prometne i vozačke dozvole koju inače posjeduje, prema priloženoj fotokopiji od 1981. Međutim, u žalbi protiv prvostupanjske presude (koju je sastavio branitelj Stjepan Šmider, odvjetnik iz Đakova) je navedeno da je '1978. u 23. godini života (osuđenik) imao prometnu nesreću zbog neregistriranog automobila u kojoj je jedna osoba smrtna stradala pa je osuđen na tri godine zatvora'. Činjenicu da je njegov brat bio u psihijatrijskom tretmanu te da je preminuo u psihijatrijskog bolnici, što je navedeno u psihijatrijskom nalazu i mišljenju, optuženik ne osporava jer i sam u žalbi navodi da je od strujnog udara visokonaponske mreže 'obolio na živce', već smatra da je takav navod diskriminirajući. Nadalje, u žalbi optuženik ocjeni vještaka o njegovoj primarnoj obitelji, načinu uspostavljanja i održavanja veza i prirodi pijenja alkohola suprotstavlja svoje subjektivno viđenje i ocjenu ovih okolnosti, smatrajući navode vještaka tendencioznim i diskriminirajućim.
Nalazu i mišljenju vještaka psihijatra stranke, dakle ni optuženik, tijekom postupka nisu prigovarale, odnosno prihvaćeno je mišljenje vještaka da je optuženik kritične zgode bio smanjeno ubrojiv u znatnom stupnju. Nadalje, u postupku a niti u žalbi nisu predočene kakve nove okolnosti koje bi utjecale na dani nalaz i mišljenje, niti je bilo predloženo provođenje dodatnog ili novog vještačenja.