 lokalne ceste: 9.078,1 km.
a) Dionice izgrađenih autocesta za koje je Vlada namjeravala dodijeliti koncesiju za javne usluge njihova upravljanja i održavanja
15. Planiranim pravnim poslom dodjele koncesije za javne usluge upravljanja izgrađenim autocestama i njihovog održavanja Vlada, zastupana po Ministarstvu pomorstva, prometa i infrastrukture, namjeravala je odabranom koncesionaru dati na upravljanje više od tisuću kilometara izgrađene mreže autocesta.
Iz točke 1.5. Aneksa 1 natječajnog dokumenta pod nazivom »Koncesija za upravljanje i održavanje hrvatskih autocesta. Dokumentacija za nadmetanje – prvi dio« (u daljnjem tekstu: Aneks 1) proizlazi da je Vlada namjeravala dodijeliti koncesiju za javne usluge upravljanja i održavanja sljedećih dionica izgrađene mreže autocesta, zajedno s autocestama u izgradnji za koje je također razmatrala dodjelu koncesije (pri čemu bi se autoceste u izgradnji ili planu izgradnje financirale u potpunosti iz državnog proračuna, pa investitorima ne bi bile nametnute nikakve financijske obveze):
»1.5 Ceste obuhvaćene Projektom
Projektom će biti obuhvaćena cjelokupna infrastruktura naplate cestarine na autocestama društava HAC d.o.o. i ARZ d.d. koja se sastoji od sljedećih dionica autocesta:
A1 Bosiljevo – Split – Vrgorac 400 km
A3 Bregana – Zagreb – Lipovac 307 km
A4 Zagreb – Goričan 97 km
A5 Osijek – Đakovo – Sredanci 56 km
A1 / A6 Zagreb (Lučko) – Rijeka (Grobnik) 146 km
A7 Matulji – Rupa 18 km
Ukupno 1024 km
Također se razmatra da se Projektom obuhvate i sljedeći dijelovi koji su trenutno u izgradnji:
A1 Vrgorac – Ploče 11 km
A5 Sredanci – BH 3 km
A10 granica BiH – Metković – Ploče 7,5 km
A11 Zagreb – Lekenik 30 km
Ukupno 51,5 km«.
15.1. Javne ceste, pa tako i navedene autoceste, imaju više sastavnih dijelova, koji su propisani u članku 4. Zakona o cestama. Taj članak glasi:
»Dijelovi javne ceste
Članak 4.
Javnu cestu čine:
– cestovna građevina (donji stroj, kolnička konstrukcija, most, vijadukt, podvožnjak, nadvožnjak, propust, tunel, galerija, potporni i obložni zid, nasip, pothodnik i nathodnik),
– građevine za odvodnju ceste i pročišćavanje otpadnih voda sakupljenih na cestovnoj građevini,
– zemljišni pojas s obiju strana ceste potreban za nesmetano održavanje ceste širine prema projektu ceste, a najmanje jedan metar računajući od crte koja spaja krajnje točke poprečnog presjeka ceste,
– cestovno zemljište u površini koju čine površina zemljišta na kojoj prema projektu treba izgraditi ili je izgrađena cestovna građevina, površina zemljišnog pojasa te površina zemljišta na kojima su prema projektu ceste izgrađene ili se trebaju izgraditi građevine za potrebe održavanja ceste i pružanja usluga vozačima i putnicima te naplatu cestarine predviđeni projektom ceste (objekti za održavanje cesta, upravljanje i nadzor prometa, naplatu cestarine, benzinske postaje, servisi, parkirališta, odmorišta i drugi),
– građevine na cestovnom zemljištu, za potrebe održavanja ceste i pružanja usluga vozačima i putnicima te naplatu cestarine, predviđene projektom ceste,
– stabilni mjerni objekti i uređaji za nadzor vozila,
– priključci na javnu cestu izgrađeni na cestovnom zemljištu,
– prometni znakovi i uređaji za nadzor i sigurno vođenje prometa i oprema ceste (prometni znakovi, svjetlosni uređaji, telekomunikacijski stabilni uređaji, instalacije i rasvjeta u funkciji prometa, cestovne značke, brojila prometa, instalacije, uređaji i oprema u tunelima, oprema parkirališta, odmorišta i slično),
– građevine i oprema za zaštitu ceste, prometa i okoliša (snjegobrani, vjetrobrani, zaštita od osulina i nanosa, zaštitne i sigurnosne ograde, zaštita od buke i drugih štetnih utjecaja na okoliš i slično).«
3) Subjekti ovlašteni za gospodarenje autocestama
16. Prema podacima Ministarstva pomorstva, prometa i infrastrukture, objavljenima na službenoj internetskoj adresi (http://www.mppi.hr/default.aspx?id =406; pristup: 18. ožujka 2015.), mrežom hrvatskih autocesta gospodare:
1) Hrvatske autoceste d.o.o., društvo s