33 15.04.2016 Odluka o obustavi postupka sanacije Kliničkog bolničkog centra Zagreb
VLADA REPUBLIKE HRVATSKE
927
Na temelju članka 9.a stavka 1. Zakona o sanaciji javnih ustanova (»Narodne novine«, br. 136/12, 151/14 i 27/16), Vlada Republike Hrvatske je na sjednici održanoj 6. travnja 2016. godine donijela
ODLUKU
O OBUSTAVI POSTUPKA SANACIJE KLINIČKOG BOLNIČKOG CENTRA ZAGREB
I.
Ovom Odlukom obustavlja se postupak sanacije javne ustanove u zdravstvu (u daljnjem tekstu: zdravstvena ustanova) – Kliničkog bolničkog centra Zagreb, kojoj je osnivač Republika Hrvatska.
Odluka o obustavi postupka sanacije iz stavka 1. ove točke donosi se na prijedlog ministarstva nadležnog za zdravstvo, koje je utvrdilo da postupak sanacije nije postigao očekivane rezultate, odnosno da daljnje provođenje postupka sanacije nije svrsishodno.
II.
Provođenje sanacije zdravstvene ustanove iz točke I. stavka 1. ove Odluke utvrdila je Vlada Republike Hrvatske Odlukom o sanaciji Kliničkog bolničkog centra Zagreb (»Narodne novine«, broj 35/13).
III.
Prava i obveze između ministarstva nadležnog za zdravstvo i Kliničkog bolničkog centra Zagreb utvrdit će se posebnim sporazumom.
IV.
Najkasnije u roku od 15 dana od dana stupanja na snagu ove Odluke osnivač zdravstvene ustanove imenovat će članove Upravnog vijeća Kliničkog bolničkog centra Zagreb, sukladno posebnom propisu.
V.
Danom stupanja na snagu ove Odluke prestaje važiti Odluka o sanaciji Kliničkog bolničkog centra Zagreb (»Narodne novine«, broj 35/13).
VI.
Ova Odluka stupa na snagu prvoga dana od dana objave u »Narodnim novinama«.
Klasa: 022-03/16-04/66
Urbroj: 50301-04/12-16-1
Zagreb, 6. travnja 2016.
Predsjednik Tihomir Orešković, v. r.
