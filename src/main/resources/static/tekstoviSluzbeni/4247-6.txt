 branitelj odvjetnik Gašpar Lujak za kojeg je dostava poziva uredno iskazana, prema članku 374. stavku 4. ZKP/97, nema stoga zapreke da se sjednica vijeća održi u odsutnosti tih osoba.
(...)
Predsjednica vijeća upozorava prisutne stranke i druge osobe na dužnost održavanja reda i dostojanstva suda u prostoriji u kojoj se održava sjednica, kao i na posljedice eventualnog ometanja reda (članci 299. i 300. ZKP/97 u vezi sa člankom 378. ZKP/97).
Sjednica vijeća počinje izvješćem suca izvjestitelja ... o stanju stvari.
(...)
Prisutni zamjenik državnog odvjetnika Republike Hrvatske izjavljuje da u cijelosti ostaje pri prijedlogu stavljenom na temelju članka 373. stavka 2. ZKP/97.
Nakon toga predsjednica vijeća u 9,30 sati objavljuje, da je sjednica u dijelu u kojem stranke mogu biti nazočne završena i da će odluka koju će vijeće donijeti u nastavku sjednice biti priopćena zainteresiranim osobama dostavom ovjerenog prijepisa preko prvostupanjskog suda.«
20. Iz spisa predmeta razvidno je da je Vrhovni sud 7. srpnja 2011. vijećao i glasovao o odluci o žalbama. Vijećanje i glasovanje o odluci dio je sudskog postupka kojemu javnost ne prisustvuje.
c) Ponavljanje zatvorenog dijela sjednice vijeća Vrhovnog suda radi odlučivanja o žalbama
21. Iz spisa predmeta dalje je razvidno da je Vrhovni sud 29. ožujka 2012. održao novu sjednicu na kojoj je ponovo vijećao i glasovao o odluci o žalbama, iako je odluku već donio gotovo devet mjeseci ranije, 7. srpnja 2011. (v. podrobnije u točkama 32. i 33. obrazloženja ove odluke).
Podnositelj i njegov odvjetnik nisu bili obaviješteni o sjednici vijeća održanoj 29. ožujka 2012.
4) Osporena drugostupanjska presuda
22. Drugostupanjska presuda donesena je »u sjednici održanoj 7. srpnja 2011., u nazočnosti zamjenice Glavnog državnog odvjetnika Republike Hrvatske Mirte Kuharić i 29. ožujka 2012.«. Njome su odbijene žalbe podnositelja i nadležnog državnog odvjetnika i potvrđena je prvostupanjska presuda. U obrazloženju drugostupanjske presude istaknuto je:
»Suprotno izloženim tvrdnjama žalitelja, nije ostvarena apsolutno bitna postupovna povreda iz čl. 367. st. 1. toč. 11. ZKP/97, a ni relativno bitna postupovna povreda iz čl. 367. st. 3. ZKP/07 povredom odredbe čl. 359. st. 7. ZKP/97, jer je sud u obrazloženju presude naveo razloge o svim odlučnim činjenicama koje su bitne za ostvarivanje zakonskog obilježja kaznenog djela iz čl. 337. st. 4. KZ, posebno o dvojnom svojstvu optuženika kao odgovorne osobe u 'Croatia banci' d.d., Filijala Metković, u kojim je svojstvima on zlouporabio ovlaštenje direktora filijale glede odobravanja bankarskih kredita, temeljenih na odluci o kreditnoj politici banke u postupku obrade kreditnih poslova, kao i ovlaštenja za odobravanje kredita od 13. prosinca 1994., ali isto tako zloporabio je svoja ovlaštenja rukovoditelja navedene filijale, na način da je zahtijevao od zaposlenika banke da provode njegove naredbe glede ispostavljanja sve prateće bankarske dokumentacije za odobravanje kredita, te posebno još i naložio knjiženje kreditne obveze na ime nepostojećeg kreditnog obveznika, a sve s ciljem da sebi pribavi znatna nepripadna novčana sredstva.
Suprotno tvrdnji žalbe sud prvog stupnja postupio je sukladno čl. 359. st. 7. ZKP/97 te potpuno i precizno naznačio zašto vjeruje sadržaju svjedočkog iskaza svjedoka I. V., likvidatora blagajnika, koji je u Filijali 'Croatia banke' u Metkoviću radio od 1992. godine, pa dakle, i inkriminiranom razdoblju, a uz to bio je zadužen da pretraži i pregleda svu poslovnu dokumentaciju vezanu upravo za poslovni događaj u svezi odobrenja i davanja kredita nepostojećem klijentu J. J.
Istovremeno, svjedočki iskaz svjedoka I. V. sud je ocijenio zajedno sa svjedočkim iskazom svjedoka D. V., te zajedno sa svom bankarskom dokumentacijom koja prati inkriminirane radnje i jasno naznačio zašto vjeruje navedenim svjedocima, te onim činjeničnim saznanjima koja proizlaze iz sadržaja bankarske dokumentacije, a ne obrani optuženika, te djelomično sadržaju iskaza