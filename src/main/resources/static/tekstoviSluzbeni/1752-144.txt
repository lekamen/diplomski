2. alineje 3. i 4. Ustava glase:
»Članak 29.
(...)
U slučaju sumnje ili optužbe zbog kažnjivog djela osumnjičenik, okrivljenik ili optuženik ima pravo:
(...)
– na branitelja i nesmetano uspostavljanje veze s braniteljem, i s tim pravom mora biti upoznat,
– da se brani sam ili uz branitelja po vlastitom izboru, a ako nema dovoljno sredstava da plati branitelja, ima pravo na besplatnog branitelja pod uvjetima propisanim zakonom,
(...)«
496. Članak 6. stavak 3. točka c) Konvencije glasi:
»Članak 6.
Pravo na pošteno suđenje
(...)
3. Svatko optužen za kazneno djelo ima najmanje sljedeća prava:
(...)
c) da se brani sam ili uz branitelja po vlastitom izboru, a ako nema dovoljno sredstava platiti branitelja, ima pravo na besplatnog branitelja, kad to nalažu interesi pravde;
(...)«
1) Praćenje (prisluškivanje) podnositeljevih branitelja
1.1. Prigovori podnositelja
497. Podnositelj je u ustavnoj tužbi iznio tvrdnju da su njega i njegove branitelje tijekom trajanja kaznenog postupka pratile i prisluškivale nepoznate osobe. Time je, prema njegovu mišljenju, povrijeđeno pravo na komuniciranje s odvjetnikom izvan dosega sluha treće osobe kao dio osnovnih zahtjeva pravičnog suđenja iz članka 6. stavka 3. točke (c) Konvencije. Podnositelj je u ustavnoj tužbi naveo:
»Posebno napominjemo da su tijekom postupka optuženi Ivo Sanader i njegovi branitelji dana 10. 6. 2012. godine, a u vrijeme kada su se tamo svi zajedno nalazili i pripremali obranu, na upozorenje susjeda da se pred kućom odvjetnika Čede Prodanovića u automobilima duže vrijeme nalaze neidentificirane osobe sa računalima i mobitelima, a koji su vidjevši da izlaze iz kuće i kreću prema njima, napustili automobile. Zbog sumnje da su bili praćeni i prisluškivani, podatke o automobilima i njihove registarske oznake dostavili su Saborskim odborima i to Odboru za pravosuđe i Odboru za unutarnju politiku i nacionalnu sigurnost i zatražili zaštitu. Nakon tih predstavki, stigao je odgovor glavnog državnog odvjetnika Mladena Bajića da oni nemaju nikakvih saznanja dok je Ministar unutarnjih poslova Ranko Ostojić dao javno priopćenje da mi kao branitelji Ive Sanadera nismo bili predmetom obrade policije. Međutim, ovakvi odgovori su neprihvatljivi jer nitko nije odgovorio kome pripadaju vozila navedenih registarskih oznaka, za koje su vlastitom provjerom utvrdili da nisu u evidenciji registriranih vozila MUP-a, niti tko su njihovi vlasnici odnosno korisnici. Nesporno je da svaka država može takve podatke vrlo lako dobiti, a njihovo sakrivanje govori o protuzakonitim radnjama nekih državnih službi ili tijela.
Smatramo da su na taj način prekršena prava zajamčena Ustavom i zakonom na siguran i nesmetan kontakt obrane i optuženika kao i na privilegirani karakter tih kontakata. U prilogu ustavne tužbe dostavljamo podneske saborskim odborima, od 17. 9. 2012.«
498. Podnositelj se u ustavnoj tužbi pozvao na praksu ESLJP-a koja se bavi usporedivim pitanjima, navodeći:
»Pravo na djelotvornu i stvarnu pravnu pomoć zajamčeno je odredbama članka 29. stavak 2. točka 3. Ustava RH i članka 6. stavka 3 (c) Konvencije. To pravo uključuje pravo optuženika da komunicira sa svojim braniteljem u punoj privatnosti i povjerljivosti. Judikatura Europskog suda govori da povjerljivost informacija koje razmjenjuju branitelj i optuženik mora biti zaštićena. Ako optuženik nije u mogućnosti kontaktirati sa svojim klijentom i primati povjerljive instrukcije bez nadzora, njegova pomoć gubi na svojoj djelotvornosti (vidjeti S. protiv Švicarske, § 48., Brennan protiv Ujedinjenog Kraljevstva, § 58.).
Europski sud bavio se u predmetu Brennan protiv Ujedinjenog Kraljevstva (2001.) još jednim aspektom članka 6. stavka 3. točke (c) Konvencije: okrivljenikovim pravom na komuniciranje sa svojim odvjetnikom izvan dosega sluha treće osobe. Sud je u ovoj presudi već zabilježio ... da članak 6. stavak 3. normalno zahtijeva da se okrivljeniku dopusti korištenje pomoći odvjetnika u početnim fazama ispitivanja (at the initial stages of an