budu podizale cijene, radit će se o minimalnim poskupljenjima, za iznos inflacije. Slijedom navedenog za utvrđivanje postojanja zabranjenog sporazuma nije bilo nužno da sve stranke podignu cijene vezova i to za isti iznos.
Sukladno pravnoj stečevini Europske unije, poduzetnici koji su sudjelovali na sastanku prešutno su odobrili zabranjeni sporazum samim time što se nisu izričito i jasno ogradili od zaključaka donesenih na predmetnom sastanku te na temelju okolnosti što pojedini poduzetnici nisu postupili sukladno najavama sa sporne sjednice, ne mogu biti oslobođeni svoje odgovornosti za protupravno postupanje.
Sud EU je u združenim predmetima C-204, 205, 211, 213, 217 i 219/00 P, Aalborg Portland AS v. Commission (paragrafi 81-86), zauzeo jasan stav da ukoliko se poduzetnik koji sudjeluje na sastanku javno ne ogradi od onoga o čemu se raspravlja na tom sastanku, dovodi druge sudionike sastanka u uvjerenje kako se slaže sa zaključcima te da će postupiti sukladno istima. Sud navodi kako činjenica da pojedini poduzetnik nije postupio sukladno dogovoru sa sastanka ne isključuje njegovu odgovornost za sudjelovanje u kartelu, već se navedeno može uzeti u obzir samo kod utvrđivanja težine narušavanja tržišnog natjecanja odnosno kod utvrđivanja visine kazne.
Presuda Općeg suda u predmetu T-53/03 BPB plc v Commission, konkretno paragraf 62 na koji se pozivaju stranke, ponavlja stav Suda EU iskazan u predmetu C-49/92 P Commission v Anic Partecipazioni (paragraf 87) u kojem se utvrđuje da u situacijama u kojima povreda pravila tržišnog natjecanja uključuje antikompetitivne sporazume i usklađena djelovanja, Komisija mora posebice pokazati kako je poduzetnik svojim ponašanjem namjeravao doprinijeti zajedničkim ciljevima svih udruženih poduzetnika te da je bio svjestan postupanja koje je planirano ili već provedeno od strane drugih poduzetnika u svrhu ostvarenja istih ciljeva ili da je to razumno mogao predvidjeti i da je bio spreman preuzeti rizik. Navedena odluka se odnosi na utvrđenje jedinstvenog zabranjenog sporazuma u slučajevima kompleksnijih kartela koji uključuju veći broj postupanja više poduzetnika kroz određeno vremensko razdoblje, a u kojem nisu svi sudionici kartela sudjelovali u svim radnjama. Sud EU je navedeni stav potvrdio u brojnim kasnijim predmetima, primjerice u ranije navedenom Aalborg Portland AS v. Commission gdje sud to ponavlja u paragrafu 83 odluke, te dalje, u paragrafu 84, navodi kako u tom smislu, stranka koja prešutno odobrava nezakonito postupanje, bez da se javno distancira od sadržaja istog ili ga prijavi nadležnom tijelu, ustvari potiče nastavak povrede i kompromitira njeno otkriće. To sudioništvo predstavlja pasivni način sudjelovanja u povredi koja stoga može dovesti do odgovornosti poduzetnika u kontekstu jedinstvenog sporazuma.
Presuda Općeg suda u predmetu T-41/96, Bayer AG v Commission potvrđena presudom suda EU u združenim predmetima C-2/01 P C-3/01 P Bundesverband der Arzneimittel-Importeure eV and Commission of the European Communities v Bayer AG na koju se pozivaju stranke navodeći kako je u istima zauzet stav da je za postojanje zabranjenog sporazuma potrebna manifestacija volje jedne strane prema drugoj sa svrhom postizanja cilja suprotnog tržišnom natjecanju, nije primjenjiva u ovom predmetu, s obzirom da se ista odnosi na vertikalni sporazum i jednostrano postupanje dobavljača.
Ostale odluke Suda EU i Općeg suda koje navode stranke u svojim očitovanjima, ponavljaju stajališta izražena u gore navedenim presudama ili nisu primjenjive na predmetnu situaciju.
U odnosu na navode Brodogradilišta i marine kako navedeni poduzetnik ne može biti sudionikom predmetnog zabranjenog sporazuma jer ga na sjednici Udruženja od 25. listopada 2012. nije predstavljao zakonski zastupnik već B.N. koji je zaposlenik Brodogradilišta i Marine i nije imao punomoć za zastupanje, Agencija ističe da za sudjelovanje poduzetnika u zabranjenom sporazumu nije potrebno da osoba koja sudjeluje u samom činu koji dovodi do