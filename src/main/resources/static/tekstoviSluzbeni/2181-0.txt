114 21.10.2015 Pravilnik o dozvolama za obavljanje linijskog prijevoza putnika
MINISTARSTVO POMORSTVA, PROMETA I INFRASTRUKTURE
2182
Na temelju članka 34. stavka 6., članka 36. stavka 4. i članka 42. stavka 3. Zakona o prijevozu u cestovnom prometu (»Narodne novine«, broj 82/2013), ministar pomorstva, prometa i infrastrukture donosi
PRAVILNIK
O DOZVOLAMA ZA OBAVLJANJE LINIJSKOG PRIJEVOZA PUTNIKA
I. OPĆE ODREDBE
Članak 1.
Ovim se Pravilnikom propisuje obrazac dozvole za obavljanje javnog linijskog prijevoza putnika na županijskim, međužupanijskim i međunarodnim linijama za treće države, visina naknade za izdavanje dozvola, sadržaj i način vođenja upisnika o izdanim dozvolama, mjerila, postupak i rokovi za usklađivanje voznih redova te visina naknade za usklađivanje voznih redova.
Članak 2.
Pojedini izrazi u smislu ovoga Pravilnika imaju sljedeće značenje:
1) »dozvola za županijsku liniju« je akt na temelju koje se prijevozniku dopušta obavljanje prijevoza putnika na županijskoj liniji.
2) »dozvola za međužupanijsku liniju« je akt na temelju koje se prijevozniku dopušta obavljanje prijevoza putnika na međužupanijskoj liniji.
3) »dozvola za međunarodnu liniju za treće države« je akt na temelju koje se prijevozniku dopušta obavljanje prijevoza putnika na međunarodnoj liniji za treće države.
4) »izmijenjena linija« je postojeća linija u kojoj se mijenja vrijeme polaska, mijenja itinerar bez promjene vremena polaska, smanjuje broj polazaka, smanjuje broj stajališta, smanjuje učestalost održavanja, te skraćuje relacija ili mijenja način održavanja linije sa stalne na sezonsku.
5) »međužupanijska linija« je linija na kojoj se obavlja prijevoz putnika između dviju ili više županija odnosno između Grada Zagreba i jedne ili više županija.
6) »međunarodna linija za treće države« je linija na kojoj se obavlja prijevoz putnika između Republike Hrvatske i država koje nisu članice Europske unije, a na kojima nije dozvoljeno obavljanje unutarnjeg prijevoza putnika.
7) »naručitelj posebnog linijskog prijevoza« je osoba koja s prijevoznikom sklapa ugovor o posebnom linijskom prijevozu samo za prijevoz pojedinih skupina putnika. Naručitelj prijevoza ovisno o skupini putnika koja se prevozi može biti:
a) jedinica lokalne (regionalne) samouprave i škola za prijevoz učenika od i do škole,
b) udruga osoba s tjelesnim oštećenjem za prijevoz svojih članova, te zdravstvena ustanova, za prijevoz osoba kojima je potrebna medicinska njega,
c) poslodavac za svoje zaposlenike, odnosno sindikat za svoje članove, za prijevoz radnika između mjesta prebivališta i mjesta rada.
8) »nova linija« je linija koja se predlaže po novom voznom redu koji ranije nije postojao. Nova linija je i postojeća linija na kojoj se mijenja itinerar uz promjenu vremena polaska, na kojoj se uvode novi polasci, na kojoj se uvode nova stajališta, koja se produljuje, na kojoj se povećava razdoblje održavanja sa sezonske na stalnu, te povećava učestalost održavanja.
9) »polazak« je vremenom označen početak obavljanja prijevoza s autobusnog kolodvora odnosno stajališta.
10) »relacija« je udaljenost između dva mjesta na liniji, koja su u voznom redu označena kao autobusni kolodvori, odnosno stajališta.
11) »sezonska linija« je linija koja se održava u vremenskom razdoblju kraćem od šest mjeseci tijekom godine.
12) »stajalište« je mjesto za ulazak ili izlazak putnika utvrđeno u voznom redu. U nazivu stajališta može biti naveden naziv mjesta (grada, općine, naselja) i drugi podaci koji preciznije određuju njegovu lokaciju.
13) »stalna linija« je linija koja se održava u vremenskom razdoblju dužem od šest mjeseci tijekom godine.
14) »učestalost održavanja linije« je način održavanja linije koji može biti svakodnevni ili po unaprijed utvrđenim danima.
15) »usklađivanje voznih redova« je postupak u kojem se utvrđuje da li je predložene vozne redove novih i izmijenjenih linija na kojima se mijenja vrijeme polaska moguće odobriti u odnosu na vozne redove postojećih linija, u skladu sa zaštitnim