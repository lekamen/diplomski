94 02.09.2015 Pravilnik o izobrazbi
MINISTARSTVO OBRANE
1812
Na temelju članka 88. stavka 3. Zakona o službi u Oružanim snagama Republike Hrvatske (»Narodne novine«, br. 73/13 i 75/15), donosim
PRAVILNIK O IZOBRAZBI
I. TEMELJNE ODREDBE
Članak 1.
(1) Ovim Pravilnikom uređuju se način i kriteriji odabira vojnih osoba kandidata za upućivanje na izobrazbu, nadoknada troškova u vezi s izobrazbom, prava i obveze tijekom i nakon završetka izobrazbe te druga pitanja stručnog osposobljavanja i usavršavanja vojnih osoba.
(2) Državni službenici i namještenici upućuju se na izobrazbu u skladu s odredbama Zakona o službi u Oružanim snagama Republike Hrvatske (u daljnjem tekstu: Zakon) i odredbama ovoga Pravilnika.
Članak 2.
Izrazi u ovom Pravilniku koji imaju rodno značenje i bez obzira koriste li se u muškom ili ženskom rodu odnose se jednako na muški i ženski rod.
Članak 3.
(1) Vojna izobrazba je sastavni dio profesionalnog razvoja vojnih osoba, a provodi se na Hrvatskom vojnom učilištu »Petar Zrinski« (u daljnjem tekstu: Hrvatsko vojno učilište), u središtima za obuku Oružanih snaga Republike Hrvatske (u daljnjem tekstu: Oružane snage) te u vojnim i civilnim obrazovnim institucijama u Republici Hrvatskoj i inozemstvu.
(2) Vojne osobe koje ispunjavaju uvjete propisane Zakonom upućuju se na izobrazbu u skladu s uvjetima i kriterijima propisanim odredbama ovoga Pravilnika i potrebama službe.
Članak 4.
Izobrazbama u smislu ovoga Pravilnika smatraju se:
– slijedno-rastuće dočasničke i časničke izobrazbe na Hrvatskom vojnom učilištu
– funkcionalne izobrazbe koje se provode u okviru ustrojstvenih jedinica Oružanih snaga i u civilnim obrazovnim ustanovama i znanstvenim organizacijama u Republici Hrvatskoj
– učenje stranih jezika u vojnim i civilnim obrazovnim institucijama
– međunarodna vojna izobrazba
– stručna osposobljavanja i usavršavanja koja se provode u civilnim obrazovnim ustanovama i znanstvenim organizacijama u Republici Hrvatskoj.
Članak 5.
(1) Ustrojstvene jedinice Ministarstva obrane i Glavni stožer Oružanih snaga za Oružane snage iskazuju potrebe za izobrazbama iz članka 4. ovoga Pravilnika najkasnije do kraja lipnja tekuće godine za sljedeću godinu.
(2) Na temelju iskazanih potreba iz stavka 1. ovoga članka donosi se godišnji plan izobrazbe u Republici Hrvatskoj i godišnja odluka o školovanju u inozemstvu čiji sastavni dio je plan međunarodne vojne izobrazbe.
Članak 6.
(1) Ministar obrane donosi godišnji plan izobrazbe u Republici Hrvatskoj na temelju iskazanih potreba iz članka 5. ovoga Pravilnika u skladu s odobrenim financijskim sredstvima, potrebama službe, raspoloživim kapacitetima i mogućnostima provođenja izobrazbe, najkasnije do kraja listopada tekuće godine za sljedeću godinu.
(2) Godišnji plan izobrazbe u Republici Hrvatskoj sadrži:
– broj pojedinih izobrazbi po vrsti izobrazbe i metodi provedbe
– zastupljenost roda, službe, struke ili funkcionalnog područja vezano uz programe izobrazbe
– maksimalan broj polaznika izobrazbe
– vrijeme i mjesto provedbe izobrazbe.
(3) Ministar obrane donosi godišnju odluku o školovanju u inozemstvu i plan međunarodne vojne izobrazbe u skladu sa smjernicama međunarodne obrambene suradnje, potpisanim bilateralnim i multilateralnim sporazumima i iskazanim potrebama za izobrazbom najkasnije do kraja studenog tekuće godine za sljedeću godinu.
(4) Godišnja odluka ministra obrane o školovanju u inozemstvu regulira provedbu međunarodne vojne izobrazbe s ustrojstvenim jedinicama koje sudjeluju u postupku pripreme kandidata, a njezin sastavni dio je plan međunarodne vojne izobrazbe.
(5) Plan međunarodne vojne izobrazbe sadrži:
– naziv i sažetak programa izobrazbe
– vrijeme i mjesto provedbe izobrazbe
– broj polaznika izobrazbe
– uvjete za upućivanje na izobrazbu
– rok za prijavu kandidata.
Članak 7.
Međusobna prava i obveze tijekom i nakon završetka izobrazbe uređuju se ugovorom koji Ministarstvo obrane sklapa s odabranim kandidatom za izobrazbu.
Članak 8.
Iznimno od odredbe članka 7. ovoga