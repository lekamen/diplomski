135 16.12.2015 Rješenje Ustavnog suda Republike Hrvatske broj: U-IIIB-3980/2015 od 19. studenoga 2015.
USTAVNI SUD REPUBLIKE HRVATSKE
2552
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenulo trgovačko društvo MEGA PRODUKCIJA d. o. o. Zagreb, koje zastupa direktor Goran Hucaluk, kojeg zastupaju Nikola Berović i Ivana Miloš, odvjetnici u Odvjetničkom društvu Matić, Šooš Maceljski, Mandić, Stanić & partneri d. o. o. iz Zagreba, na sjednici održanoj 19. studenoga 2015. jednoglasno je donio
RJEŠENJE
I. Privremeno se odgađa izvršenje:
– poreznog rješenja Ministarstva financija, Porezne uprave, Područnog ureda Zagreb, klasa: UP/I-471-02/14-01/268, ur. broj: 513-07-01-14-05 od 14. listopada 2014. i
– rješenja o ovrsi Ministarstva financija, Porezne uprave, Područnog ureda Zagreb, klasa: UP/I-415/02/2015-001/01326, ur. broj: 513-007-24-01/2015-01 od 14. rujna 2015.
II. Točka I. ove izreke stupa na snagu danom donošenja, a privremena odgoda izvršenja u njoj navedenih rješenja ostaje na snazi do okončanja postupka pred Ustavnim sudom Republike Hrvatske.
III. Odbacuje se ustavna tužba podnesena protiv rješenja Upravnog suda u Zagrebu broj: UsI-3287/15-2 od 12. listopada 2015.
IV. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pred Ustavnim sudom vodi se postupak u povodu ustavne tužbe trgovačkog društva MEGA PRODUKCIJA d. o. o. Zagreb (u daljnjem tekstu: podnositelj) koja je podnesena u skladu s ovlaštenjem sadržanim u članku 63. stavku 1. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) prije iscrpljenog dopuštenog pravnog puta.
Ustavna tužba podnesena je protiv rješenja o ovrsi Ministarstva financija, Porezne uprave, Područnog ureda Zagreb (u daljnjem tekstu: prvostupanjsko porezno tijelo), klasa: UP/I-415/02/2015-001/01326, ur. broj: 513-007-24-01/2015-01 od 14. rujna 2015. (u daljnjem tekstu: rješenje o ovrsi), rješenja Ministarstva financija, Samostalnog sektora za drugostupanjski upravni postupak, klasa: UP-II-471-02/14-01/714, ur. broj: 513-04/15-5 od 15. lipnja 2015. (u daljnjem tekstu: drugostupanjsko porezno rješenje) te poreznog rješenja prvostupanjskog poreznog tijela, klasa: UP/I-471-02/14-01/268, ur. broj: 513-07-01-14-05 od 14. listopada 2014. (u daljnjem tekstu: porezno rješenje).
Podnositelj u ustavnoj tužbi ističe grubu povredu ustavnih prava zajamčenih člancima 38. stavkom 2., 48. stavkom 1., 49. stavkom 1. i 51. stavkom 2. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
1.1. Na temelju članka 67. stavka 2. Ustavnog zakona podnositelj je uz ustavnu tužbu podnio i prijedlog za privremenu odgodu izvršenja rješenja o ovrsi te drugostupanjskog poreznog rješenja jer bi mu izvršenjem nastala šteta koja se teško može popraviti, a odgoda nije suprotna javnom interesu niti bi se odgodom nanijela nekome veća šteta. S obzirom da je drugostupanjskim poreznim rješenjem odbijena žalba protiv poreznog rješenja, prijedlog za privremenu odgodu izvršenja je implicitno podnesen i protiv poreznog rješenja.
1.3. Podneskom od 22. listopada 2015. podnositelj je ustavnu tužbu proširio i na rješenje Upravnog suda u Zagrebu broj: UsI-3287/15-2 od 12. listopada 2015.
II. POSTUPAK PRED UPRAVNIM SUDOM U ZAGREBU I POREZNIM TIJELIMA
2. Podnositelj je 25. rujna 2015. Upravnom sudu u Zagrebu podnio tužbu (i prijedlog za njezin odgodni učinak) protiv drugostupanjskog poreznog rješenja, kojim je odbijena njegova žalba protiv poreznog rješenja, kojim je podnositelju određeno plaćanje obveza poreza i drugih javnih davanja za razdoblje oporezivanja od 1. siječnja 2013. do 31. prosinca 2013. u ukupnom iznosu od 11.940.260,54 kn. 