 svojim očitovanjima dostavljenim Agenciji 3. veljače 2014., također osporavaju sudjelovanje u zabranjenom sporazumu i razmjenjivanje informacija s konkurentima. Oba poduzetnika ističu kako su cijene formirali rukovodeći se isključivo informacijama s međunarodnih sajmova, brojem najavljenih otkaza ugovora u odnosu na broj upita za vez te postotkom iskorištenosti vezova u svojim marinama.
Agencija je dopisima od 10. ožujka 2014. od stranaka zatražila i dodatna očitovanja i podatke, konkretno podatke o iskorištenosti dnevnih i godišnjih vezova (uključujući i vezove na kopnu) u postotnom iznosu u 2011., 2012. i 2013. godini, te očitovanje o točnom datumu objave cjenika usluga marina za 2011., 2012. i 2013. godinu.
Agencija je u vremenskom razdoblju od 21. ožujka do 2. travnja 2014. zaprimila tražena očitovanja i dokumentaciju, s tim da su pojedine stranke dostavile i dodatna očitovanja vezana za postojanje samog zabranjenog sporazuma te načina utvrđivanja cijena usluga u marinama.
Marina Hramina u svom podnesku zaprimljenom u Agenciji 21. ožujka 2014., u bitnome osporava bilo kakvo dogovaranje i sklapanje sporazuma o cijenama vezova kao i o cijenama ostalih usluga. Marina Hramina navodi kako su sa ostalim članovima Udruženja tijekom godina nastojali usuglasiti zajedničke nastupe na sajmovima, zajedničke stavove prema zakonodavcima u svezi regulacije problematike iz područja nautičkog turizma, pomorskog dobra, carinskih propisa, poreza, koncesija i slično, te kako unutarnje uređenje i poslovna politika pojedinih članova Udruženja nikad nije bila tema njihovih sastanaka pa tako ni politika određivanja cijena. O navedenom najbolje svjedoči činjenica kako se cjenici marina iz godine u godinu drastično razlikuju od marine do marine, ističe Marina Hramina.
Agencija je 27. ožujka 2014. zaprimila očitovanje Marine Borik u kojem se u bitnome navodi kako, iako Marina Borik cjenike objavljuje početkom kalendarske godine, cijene za tu sezonu ne određuju u tom trenutku već ranije, nakon završetka prethodne sezone. Marina Borik navodi kako [...].
Marina Borik nadalje navodi kako u njihovoj politici određivanja cijena nema mjesta za dogovaranje cijena sa ostalim konkurentima. Navodi kako čak i u marinama Borik i Dalmacija nisu iste cijene, niti su se one mijenjale u istom iznosu iako imaju istu upravu, a kamoli da bi se povodili cijenama drugih marina. Ističu kako razlike među marinama u njihovoj veličini, kvaliteti usluge, njihovoj opremljenosti, lokaciji, opsegu usluga koje pružaju kao i karakteristikama vezova, odnosno veličini plovila koja mogu primiti i slično, određuju njihovu poziciju na tržištu i cijene njihovih usluga.
Nadalje, Marina Borik navodi kako su cjenici marina uglavnom javno objavljeni na internetskim stranicama marina i lako su dostupni, a Marina Borik u svom cjeniku navodi da zadržava pravo izmjene cijena. Ista odredba se nalazi u cjenicima ostalih marina, što znači da marine čitavu godinu mogu korigirati cijene s obzirom na konkurenciju bez ikakvog prethodnog dogovora.
Gotovo identično očitovanje je dostavila i Marina Dalmacija u podnesku kojeg je Agencija zaprimila 27. ožujka 2014.
Agencija je 28. ožujka 2014. zaprimila očitovanje Marine Šibenik, u kojem se u bitnome navodi kako se cijene za marinu Mandalina formiraju [...]
Marina Punat u svojim očitovanjima, zaprimljenim u Agenciji 2. i 29. travnja 2014. u bitnome navodi kako se njihove usluge ugovaraju tijekom cijele godine, a ne samo od 1. travnja. Cijene usluga priopćavaju se kupcima kroz sve komunikacijske kanale tijekom cijele godine – proces nuđenja usluge veza je kontinuiran, a ugovaranje veza za sljedeću ugovornu godinu često započinje već tijekom ljetne sezone. Stoga su cijene najma vezova u marini Punat često oblikovane već u ranom jesenskom razdoblju, počevši od rujna, listopada, ponekada u prosincu, a najkasnije početkom kalendarske godine. Marina Punat ne vodi zapise o objavama i isticanju cijena, a osim toga, cijene se ne objavljuju samo na jednom mjestu,