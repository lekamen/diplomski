
Članak 325.
(1) U skladu s člankom 322. stavkom 2. točkom 1. ovoga Zakona smatra se da je napajajući UCITS fond ostao napajajući fond istog glavnog UCITS fonda kada:
a) je u predloženoj statusnoj promjeni glavni UCITS fond istodobno i fond preuzimatelj ili
b) glavni UCITS fond i dalje postoji bez bitnih izmjena kao jedan od fondova koji su nastali statusnom promjenom.
(2) U skladu s člankom 322. stavkom 2. točkom 2. ovoga Zakona smatra se da je napajajući UCITS fond postao napajajući UCITS fond novog glavnog UCITS fonda koji nastaje statusnom promjenom kada:
a) je glavni UCITS fond istodobno i fond prenositelj, a napajajući UCITS fond, zbog statusne promjene, postaje ulagatelj fonda preuzimatelja ili
b) napajajući UCITS fond postane ulagatelj u fondu koji je nastao statusnom promjenom, a koji se bitno razlikuje od glavnog UCITS fonda.
Članak 326.
(1) Statusna promjena glavnog UCITS fonda ne smije se provesti prije isteka roka od 60 dana od dana kada je društvo za upravljanje glavnim UCITS fondom, u skladu s člankom 271. ovoga Zakona, obavijestilo ulagatelje glavnog UCITS fonda i nadležna tijela matičnih država članica napajajućih UCITS fondova o namjeri provođenja statusne promjene.
(2) Osim u slučaju kada Agencija izda odobrenje u skladu s člankom 322. stavkom 2. točkama 1. i 2. ovoga Zakona, glavni UCITS fond je dužan, sve do provođenja statusne promjene, na zahtjev napajajućeg UCITS fonda otkupiti svoje udjele.
Podjela glavnog UCITS fonda iz druge države članice
Članak 327.
Pri podjeli glavnog UCITS fonda iz druge države članice na dva ili više UCITS fondova, na napajajući UCITS fond primjenjuju se odredbe članaka 322. do 326. ovoga Zakona.
Članak 328.
(1) Ako glavni UCITS fond privremeno obustavi izdavanje i/ili otkup svojih udjela, bilo na vlastitu inicijativu bilo na zahtjev nadležnih tijela, svaki od njegovih napajajućih UCITS fondova ima pravo privremeno obustaviti izdavanje i/ili otkup svojih udjela na isto vremensko razdoblje kao i glavni UCITS fond.
(2) Na obustavu izdavanja i/ili otkupa udjela u napajajućem UCITS fondu na odgovarajući način se primjenjuju odredbe dijela sedmoga poglavlja 3. ovoga Zakona.
POGLAVLJE VIII. ULAGANJE IMOVINE NAPAJAJUĆEG UCITS FONDA U GLAVNI UCITS FOND IZ DRUGE DRŽAVE ČLANICE
Primjena odredaba ovoga Zakona o ulaganju imovine napajajućeg UCITS fonda u glavni UCITS fond iz druge države članice
Članak 329.
(1) Ako ovim poglavljem Zakona nije određeno drugačije, na ulaganje imovine napajajućeg UCITS fonda u glavni UCITS fond iz druge države članice na odgovarajući se način primjenjuju odredbe ovoga Zakona koje uređuju ulaganje imovine napajajućeg UCITS fonda u glavni UCITS fond osnovan na temelju odredaba ovoga Zakona.
(2) Društvo za upravljanje napajajućim UCITS fondom iz stavka 1. ovoga članka dužno je Agenciji dostaviti prospekt, ključne podatke za ulagatelje te godišnje i polugodišnje izvještaje glavnog UCITS fonda, kao i sve izmjene predmetnih dokumenata.
Dostava obavijesti o nadzornim mjerama
Članak 330.
Agencija je dužna obavijestiti društvo za upravljanje napajajućim UCITS fondom o svakoj obavijesti koju je zaprimila od nadležnog tijela matične države članice glavnog UCITS fonda koja se odnosi na uočene nepravilnosti u poslovanju glavnog UCITS fonda, izricanje nadzornih mjera glavnom UCITS fondu ili informacije koje je to tijelo zaprimilo u skladu s člankom 106. stavkom 1. Direktive 2009/65/EZ vezane za glavni UCITS fond, ili kada je primjenjivo za njegovo društvo za upravljanje, depozitara ili revizora.
POGLAVLJE IX. ULAGANJE IMOVINE NAPAJAJUĆEG UCITS FONDA IZ DRUGE DRŽAVE ČLANICE U GLAVNI UCITS FOND OSNOVAN NA TEMELJU ODREDABA OVOGA ZAKONA
Primjena odredaba ovoga Zakona o ulaganju imovine napajajućeg UCITS fonda iz druge države članice u glavni UCITS fond
Članak 331.
Na glavni UCITS fond u koji je uložena imovina napajajućeg UCITS fonda iz druge države članice, na odgovarajući se način, primjenjuju odredbe ovoga Zakona koje uređuju poslovanje glavnog UCITS fonda u koji je uložena 