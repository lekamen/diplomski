 organizacije Ureda Povjerenika, u skladu s propisima, te
– obavlja i druge poslove od značaja za rad Povjerenika
Službena iskaznica
Članak 14.
(1) Povjerenik ima službenu iskaznicu.
(2) Službena iskaznica sadrži fotografiju i podatke o identitetu, a koristi se za dokazivanje položaja Povjerenika pred tijelima javne vlasti.
(3) Povjerenik odlukom određuje izgled i sadržaj službene iskaznice iz stavka 2. ovog članka te način njezina izdavanja i uporabe.
(4) Državni službenici koji obavljaju inspekcijski nadzor nad provedbom Zakona o pravu na pristup informacijama i drugi ovlašteni službenici Ureda povjerenika imaju službenu iskaznicu kojom dokazuju službeno svojstvo, identitet i ovlast pred tijelima javne vlasti.
(5) Odlukom iz stavka 3. ovoga članka propisat će se izgled i sadržaj službene iskaznice za službenike Ureda povjerenika koji obavljaju inspekcijski nadzor i za druge ovlaštene službenike.
(6) O izdanim službenim iskaznicama iz članka 14. vodi se evidencija čiji sadržaj odlukom određuje Povjerenik.
VI. JAVNOST RADA POVJERENIKA I SURADNJA S DRUGIM TIJELIMA I ORGANIZACIJAMA
Javnost rada Povjerenika
Članak 15.
(1) Rad Povjerenika je javan.
(2) Javnost rada Povjerenika ostvaruje se redovitim izvješćivanjem javnosti putem internetske stranice i medija, objavljivanjem izvješća, organiziranjem javnih rasprava i drugih događaja, te na drugi odgovarajući način.
(3) Statistički i drugi skupni podaci koje prikuplja Povjerenik na odgovarajući način moraju se učiniti dostupnima javnosti.
(4) U svrhu educiranja građana i tijela javne vlasti te promicanja svijesti o pravu na pristup informacijama Povjerenik redovito objavljuje važnije odluke i mišljenja na svojoj internetskoj stranici.
(5) Osobni podaci građana iz izvješća te pojedinačnih odluka i mišljenja mogu se objaviti samo uz privolu osobe na koju se podaci odnose u skladu s propisima o zaštiti osobnih podataka.
Suradnja s tijelima javne vlasti
Članak 16.
(1) Suradnja Povjerenika s tijelima javne vlasti temelji se na načelima međusobnog uvažavanja i djelotvornosti u zaštiti i promicanju prava na pristup informacijama i ponovnu uporabu informacija.
(2) U svrhu ispunjavanja zakonskih obveza tijela javne vlasti Povjerenik pruža potrebnu pomoć tijelima javne vlasti.
Suradnja s organizacijama civilnog društva, medijima, akademskom zajednicom i drugim organizacijama
Članak 17.
(1) U svome radu Povjerenik surađuje s organizacijama civilnog društva, medijima, akademskom zajednicom i drugim organizacijama.
(2) Suradnja s tijelima iz stavka 1. provodi se putem organiziranja javnih rasprava, programa edukacije te stručnog osposobljavanja i usavršavanja, aktivnosti podizanja javne svijesti o značaju prava na pristup informacijama i ponovne uporabe informacija, suradnje na projektima te vezano uz pojedine slučajeve povrede prava na pristup informacijama i ponovne uporabe informacija iz nadležnosti Povjerenika.
Domaća i međunarodna suradnja
Članak 18.
(1) Za potrebe podrobnije analize, provedbe aktivnosti i praćenja provedbe poslova iz svog djelokruga Povjerenik može posebnom odlukom osnivati radne skupine, mreže, grupe ili forume u koje su osim službenika Ureda povjerenika i službenika za informiranje i drugih predstavnika tijela javne vlasti uključeni predstavnici znanstveno-istraživačkih ustanova, medija te organizacija civilnog društva koje promiču i prate poštivanje prava na pristup informacijama i ponovnu uporabu informacija.
(2) U svrhu obavljanja poslova iz svog djelokruga Povjerenik se može uključiti u rad međunarodnih mreža, tijela i grupa institucija koje se bave zaštitom, promicanjem i praćenjem prava na pristup informacijama i ponovnu uporabu informacija.
VIII. IZVJEŠĆA O PROVEDBI ZAKONA O PRAVU NA PRISTUP INFORMACIJAMA
Godišnje izvješće
Članak 19.
(1) Povjerenik podnosi godišnje izvješće o provedbi Zakona o pravu na pristup informacijama Hrvatskom saboru najkasnije do 31. ožujka tekuće godine za prethodnu godinu.
(2) Izvješće o provedbi Zakona o pravu na pristup informacijama