 Odluke o odbijanju zahtjeva za isplatu predujma
– Odluke o isplati
– Odluke o odbijanju zahtjeva za isplatu i
– Odluke o jamstvu.
(9) Korisnik mora biti upisan u Evidenciji korisnika kako bi mu Agencija za plaćanja dodijelila korisničko ime i zaporku kojima se prijavljuje u AGRONET, a upute za upis u istu bit će dostupne na mrežnim stranicama Agencije za plaćanja (www.apprrr.hr).
(10) Prilikom popunjavanja Zahtjeva za potporu korisnici su obavezni učitati u AGRONET svu dokumentaciju propisanu natječajem. Dokumentacija koju je obavezno dostaviti i u izvorniku, propisuje se natječajem.
ADMINISTRATIVNA KONTROLA ZAHTJEVA ZA POTPORU
Članak 14.
(1) Zahtjevi za potporu pristigli po objavljenom natječaju iz članka 13. ovoga Pravilnika obrađuju se po redoslijedu zaprimanja.
(2) Prilikom administrativne kontrole Zahtjeva za potporu utvrđuje se pravovremenost, potpunost, udovoljavanje propisanim uvjetima i kriterijima te ostvareni broj bodova sukladno kriterijima odabira te iznos prihvatljivih troškova.
(3) Nakon administrativne kontrole Agencija za plaćanja će izraditi rang listu.
(4) Ako dva ili više Zahtjeva za potporu imaju isti broj bodova, prednost na Rang listi imaju ranije podneseni zahtjevi za potporu (datum, sat, minuta, sekunda).
(5) Ako dva ili više Zahtjeva za potporu imaju jednaki broj bodova i jednako vrijeme podnošenja Zahtjeva za potporu, a navedeno uvjetuje dodjelu potpore, provest će se postupak izvlačenja slučajnim odabirom u prisutnosti javnog bilježnika.
(6) Ako korisnik prilikom podnošenja Zahtjeva za potporu ne učita dokumentaciju na temelju koje se dodjeljuju bodovi sukladno kriterijima odabira, Zahtjevu se neće dodijeliti bodovi za određeni kriterij odabira.
(7) Korisniku će nakon završene administrativne kontrole biti dodijeljen iznos potpore temeljem odabranih ponuda. Dodijeljeni iznos ne može biti veći od traženog iznosa potpore kojeg je korisnik naveo u Zahtjevu za potporu.
(8) Za nepravovremene Zahtjeve za potporu Agencija za plaćanja donijet će Odluku o odbijanju.
(9) Ako je potrebno tražiti dodatna obrazloženja/ispravke, Agencija za plaćanja će putem elektroničke pošte od korisnika tražiti obrazloženje/ispravak.
(10) Ako korisnik traženo obrazloženje/ispravak ne dostavi sukladno stavku 9. ovoga članka, Agencija za plaćanja donosi Odluku o odbijanju.
(11) Ukoliko korisnik uz Zahtjev za potporu ne učita dokumentaciju propisanu Natječajem Agencija za plaćanja će donijeti Odluku o odbijanju.
(12) Korisnik nakon zaprimanja Odluke o prihvatljivosti Zahtjeva za potporu može dostaviti dokumentaciju potrebnu za provedbu postupka javne nabave, dokumentaciju iz provedenog postupka javne nabave, objavit poziv za prikupljanje ponuda na mrežnim stranicama Agencije za plaćanja na način propisan ovim Pravilnikom ili dostaviti odabrane ponude sukladno objavljenim pozivima za prikupljanje ponuda na mrežnim stranicama Agencije za plaćanja na način propisan ovim Pravilnikom.
(13) Nakon provedbe postupka nabave, korisnik je obvezan dostaviti Agenciji za plaćanja odabrane ponude temeljem kojih Agencija za plaćanja u administrativnoj obradi utvrđuje iznose prihvatljivih troškova i iznos potpore za dodjelu.
OBJAVA POZIVA ZA PRIKUPLJANJE PONUDA
Članak 15.
(1) Korisnik je obvezan prikupiti ponude za prihvatljive troškove putem Poziva za prikupljanje ponuda koji će se objaviti na mrežnim stranicama Agencije za plaćanja.
(2) Odredbe stavka 1. ovoga članka se ne primjenjuju na troškove kupnje zemljišta i objekata radi realizacije projekta i za opće troškove.
(3) Korisnici koji nisu obveznici javne nabave mogu započeti postupak objave poziva za prikupljanje ponuda danom stupanja na snagu Pravilnika.
(4) Postupak objave poziva za prikupljanje ponuda provodi se sukladno uputi za objavu poziva za prikupljanje ponuda koja će biti objavljena na mrežnim stranicama Agencije za plaćanja i Ministarstava prije objave natječaja.
(5) Korisnik u pozivu za prikupljanje ponuda definira rok u kojem zaprima ponude koji iznosi najmanje četrnaest dana.