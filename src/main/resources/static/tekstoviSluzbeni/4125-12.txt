podnositelji snose prekomjeran pojedinačni teret koji se ne može smatrati razmjernim s naravi potrebe za ograničenjem u konkretnom slučaju, to jest s legitimnim ciljem koji se obnovom postupka eventualno nastojao ostvariti. ...«
Ostali dijelovi ustavne tužbe navode se na odgovarajućim mjestima u nastavku obrazloženja ove odluke.
V. OCJENA USTAVNOG SUDA
A) USTAVNE I KONVENCIJSKE OSNOVE
37. Ustavni sud ocjenjuje da su za ovaj ustavnosudski predmet mjerodavne sljedeće odredbe Ustava:
»Članak 3.
… nepovredivost vlasništva, … vladavina prava … najviše su vrednote ustavnog poretka Republike Hrvatske i temelj za tumačenje Ustava.«
»Članak 19.
(...)
Zajamčuje se sudska kontrola zakonitosti pojedinačnih akata upravnih vlasti i tijela koja imaju javne ovlasti.«
»Članak 48.
Jamči se pravo vlasništva.
(...)«
»Članak 50.
Zakonom je moguće u interesu Republike Hrvatske ograničiti ili oduzeti vlasništvo, uz naknadu tržišne vrijednosti.
(...)«
»Članak 29.
Svatko ima pravo da zakonom ustanovljeni ... sud pravično i u razumnom roku odluči o njegovim pravima i obvezama ...
(...)«
37.1. Članak 1. Protokola br. 1 uz Konvenciju za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02.; u daljnjem tekstu: Konvencija) glasi:
»Članak 1. ZAŠTITA VLASNIŠTVA
Svaka fizička ili pravna osoba ima pravo na mirno uživanje svojega vlasništva. Nitko se ne smije lišiti svoga vlasništva, osim u javnom interesu, i to samo uz uvjete predviđene zakonom i općim načelima međunarodnoga prava.
Prethodne odredbe, međutim, ni na koji način ne umanjuju pravo države da primijeni zakone koje smatra potrebnima da bi uredila upotrebu vlasništva u skladu s općim interesom ili za osiguranje plaćanja poreza ili drugih doprinosa ili kazni.«
Članak 6. stavak 1. (prva rečenica) Konvencije glasi:
»Članak 6.
PRAVO NA POŠTENO SUĐENJE
1. Radi utvrđivanja svojih prava i obveza građanske naravi ... svatko ima pravo da zakonom ustanovljeni ... sud pravično, ... i u razumnom roku ispita njegov slučaj. ...«
B) NAČELNA STAJALIŠTA O JAMSTVU PRAVA VLASNIŠTVA
1) Tri ustavna pravila o jamstvu prava vlasništva
38. Ustavni sud podsjeća na svoje ustaljeno stajalište da se vlasništvo u smislu članka 48. stavka 1. Ustava »mora vrlo široko tumačiti«, jer obuhvaća »načelno sva imovinska prava« (v., primjerice, odluke Ustavnog suda broj: U-III-661/1999 od 13. ožujka 2000.; U-III-72/1995 od 11. travnja 2000.; U-III-551/1999 od 25. svibnja 2000.; U-III-476/2000 od 14. lipnja 2000., itd.), što uključuje i gospodarske interese koji su po naravi stvari vezani uz imovinu, ali i legitimna očekivanja stranaka da će njihova imovinska prava, zasnovana na pravnim aktima, biti poštovana, a njihovo ostvarenje zaštićeno.
39. Ustavni sud je u odluci broj: U-IIIB-1373/2009 od 7. srpnja 2009. (»Narodne novine« broj 88/09.; u daljnjem tekstu: odluka broj: U-IIIB-1373/2009) prihvatio praksu Europskog suda za ljudska prava (u daljnjem tekstu: ESLJP) o načinu na koji se ispituje postojanje vlasništva u konkretnim slučajevima, razrađujući tri pravila o vlasništvu u smislu članka 1. Protokola br. 1 uz Konveciju u svjetlu članaka 48. stavka 1. i 50. Ustava. U toj je odluci zauzeo sljedeća načelna pravna stajališta o trima pravilima o vlasništvu u hrvatskom ustavnopravnom poretku:
»Tri ustavna pravila o jamstvu prava vlasništva
8. Članak 48. stavak 1. Ustava, koji jamči pravo vlasništva, mora se sagledavati zajedno s člankom 50. Ustava koji uređuje ustavnopravne mogućnosti njegova oduzimanja odnosno ograničavanja radi zaštite pojedinih ustavnih vrijednosti odnosno zaštićenih ustavnih dobara.
Tako je zakonom moguće u interesu Republike Hrvatske ograničiti ili oduzeti vlasništvo, uz naknadu tržišne vrijednosti (članak 50. stavak 1. Ustava).
Osim toga, poduzetnička se sloboda i vlasnička prava mogu iznimno ograničiti zakonom radi zaštite interesa i sigurnosti Republike Hrvatske, prirode, ljudskog okoliša i zdravlja ljudi (članak 50. stavak 2.