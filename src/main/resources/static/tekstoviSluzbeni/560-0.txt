26 09.03.2015 Pravilnik o planovima oporavka investicijskih društava
HRVATSKA AGENCIJA ZA NADZOR FINANCIJSKIH USLUGA
561
Na temelju odredbe članka 43.a stavka 8. Zakona o tržištu kapitala (»Narodne novine« broj 88/08, 146/08, 74/09, 54/13, 159/13 i 18/15), Hrvatska agencija za nadzor financijskih usluga na sjednici Upravnog vijeća održanoj 27. veljače 2015. donosi
PRAVILNIK
O PLANOVIMA OPORAVKA INVESTICIJSKIH DRUŠTAVA
I. OPĆE ODREDBE
Članak 1.
(1) Ovim se Pravilnikom pobliže propisuju način i opseg primjene zahtjeva vezanih uz izradu plana oporavka investicijskog društva, sadržaj i rokovi dostave istog Agenciji te kriteriji za utvrđivanje manjeg opsega plana oporavka i učestalost njegova ažuriranja.
(2) Odredbe ovog Pravilnika primjenjuju se na investicijska društva sa sjedištem u Republici Hrvatskoj koja su od Agencije dobila odobrenje za rad.
(3) Odredbe ovog Pravilnika na odgovarajući način primjenjuju se na podružnice investicijskih društava iz trećih zemalja koje su od Agencije dobile odobrenje za pružanje usluga u Republici Hrvatskoj.
Članak 2.
Definicije
Pojmovi koji se koriste u ovom Pravilniku imaju sljedeće značenje:
1. Agencija je Hrvatska agencija za nadzor financijskih usluga;
2. Zakon je Zakon o tržištu kapitala;
3. Investicijsko društvo je investicijsko društvo koje je obvezno imati iznos temeljnog kapitala sukladno članku 35. Zakona kao i ono kojem je Agencija posebnim rješenjem naložila izradu plana oporavka sukladno članku 43.a stavku 2. točki 3. Zakona;
4. Značajno investicijsko društvo je investicijsko društvo koje kumulativno ispunjava sljedeće uvjete:
– prosječni iznos imovine na kraju prethodne tri poslovne godine iskazan u revidiranim financijskim izvještajima prelazi iznos od dvjesto milijuna kuna i
– prosječni ukupni prihodi za prethodne tri poslovne godine iskazani u revidiranim financijskim izvještajima prelaze iznos od pedeset milijuna kuna;
5. Izvanredna javna financijska potpora je državna potpora u smislu članka 107. stavka 1. Ugovora o funkcioniranju Europske unije ili bilo koja druga javna financijska potpora na nadnacionalnoj razini koja bi, da se dodjeljuje na nacionalnoj razini, činila državnu potporu koja se dodjeljuje radi očuvanja ili obnavljanja održivosti, likvidnosti ili solventnosti investicijskog društva ili grupe;
6. Bitna promjena je svaka promjena koja može utjecati na sposobnost investicijskog društva ili matičnog društva ili jednog ili više društava kćeri tog investicijskog društva da provede plan oporavka ili primijeni opciju oporavka predviđenu planom oporavka;
7. Temeljne poslovne aktivnosti jesu poslovne aktivnosti i pripadajuće usluge koje čine bitne izvore prihoda, dobiti ili vrijednost franšize za investicijsko društvo ili njegovu grupu;
8. Ključne funkcije jesu aktivnosti, usluge ili djelatnosti čiji bi prestanak pružanja u jednoj ili više država članica vjerojatno doveo do prekida usluga bitnih za realno gospodarstvo ili do poremećaja financijske stabilnosti zbog veličine, tržišnog udjela, vanjske i unutarnje međusobne povezanosti, složenosti ili prekograničnih aktivnosti investicijskog društva ili njegove grupe, a osobito s obzirom na zamjenjivost tih aktivnosti, usluga ili djelatnosti;
9. Opcije oporavka su aktivnosti, sporazumi, mjere ili strategije investicijskog društva ili grupe obuhvaćene planom oporavka i predviđene za ponovnu uspostavu financijske stabilnosti u situacijama ozbiljnoga financijskog poremećaja;
10. Situacija ozbiljnoga financijskog poremećaja je situacija u kojoj je ugrožena funkcija financijskog posredovanja investicijskog društva do točke njegova opstanka na tržištu, odnosno daljnjega neometanog pružanja usluga za koje ima odobrenje, a može biti uzrokovana eksternim ili internim događajem;
11. U smislu ovoga Pravilnika značajna podružnica ili pravni subjekt je podružnica ili društvo koje znatno pridonosi dobiti investicijskog društva za koje se izrađuje plan oporavka ili njegovu financiranju ili čini važan udjel u njegovoj imovini, obvezama ili