 odluke i druge opće akte kojima uređuje pitanja iz samoupravnog djelokruga jedinice lokalne odnosno područne (regionalne) samouprave, zbog čega se navedene ovlasti ne mogu prenijeti na izvršno tijelo te jedinice. Sukladno svemu navedenom, podnositelj predlaže ovom Sudu da, po službenoj dužnosti, pokrene postupak ocjene zakonitosti Odluke i istu ukine.
Sud je, odgovarajućom primjenom odredbe članka 32. Zakona o upravnim sporovima (»Narodne novine«, broj 20/10., 143/12. i 152/14.), pozvao donositelja predmetnog općeg akta na dostavu očitovanja o zahtjevu podnositelja. Gradsko vijeća Grada Pule nije dostavilo očitovanje na podneseni zahtjev, već je isto učinila Služba za zastupanje Grada Pule, koja je u očitovanju, klasa: 960-03/16-01/176, urbroj: 2168/01-06-01-0365-16-3 od 25. travnja 2016., izvijestila ovaj Sud da je Odluka na snazi te da je podnositeljev zahtjev u cijelosti neosnovan iz razloga što sadržaj osporenih odredaba članka 9. stavka 5. i članka 10. Odluke nije u suprotnosti sa zakonom, jer njome donositelj Odluke ne prelazi okvire danog mu ovlaštenja, a niti propisuje uvjete protivno odgovarajućim zakonskim odredbama. Obrazlažući postupak donošenja Odluke, pri čemu se poziva na odredbu članka 5. stavka 1. točke 6. Zakona o sigurnosti prometa na cestama, odnosno odredbe članka 27. i 48. Zakona o lokalnoj i područnoj (regionalnoj) samoupravi te članka 61. stavka 6. Statuta Grada Pule – Pola (»Službene novine«, broj 7/09., 16/09., 12/11. i 1/13.-pročišćeni tekst), u bitnom navodi kako je, upravo temeljem citiranih Zakona i Statuta Grada Pule – Pola, u glavi III Odluke »Parkiranje vozila« propisan pojam javnog parkirališta, upravljanje javnim parkiralištima, njihova lokacija, naplata, organizacija i slično, kao i tijelo koje Gradsko vijeće ovlašćuje za donošenje daljnjih provedbenih odluka koje se odnose na određivanje lokacija javnih parkirališta s naplatom, zone i vremensko ograničenje trajanja parkiranja, vrijeme naplate parkiranja, visinu naknade za parkiranje, a koje određuje odlukom Gradonačelnik. Dakle, predstavničko tijelo i gradonačelnik Grada Pule donijeli su opće i provedbene akte u okviru svojih ovlasti propisanih zakonom i Statutom, slijedom čega Odluka na koju ukazuje podnositelj nije nezakonita. Stoga predlaže ovom Sudu zahtjev podnositelja odbiti.
Razmatrajući sadržaj Odluke, kao i navode iz podneska (zahtjeva) podnositelja, Sud je odlučio podnesak uzeti u rješavanje kao obavijest građana, te je, na temelju odredbe članka 83. stavka 2. Zakona o upravnim sporovima, pokrenuo po službenoj dužnosti postupak za ocjenu zakonitosti Odluke, koju je Gradsko vijeće Grada Pule donijelo na sjednici održanoj 12. kolovoza 2010. godine.
Ocjenjujući zakonitost predmetnog općeg akta, ovaj Sud je utvrdio da odredbe članka 3., članka 4., članka 9. stavka 5., članka 11. stavka 1., članka 12. stavka 4., članka 15. stavka 2., članka 18. stavka 3. i članka 20. stavka 1. Odluke nisu suglasne zakonu, jer davanje ovlasti gradonačelniku i upravnom odjelu nadležnom za promet da uređuju promet na području Grada na način propisan citiranim odredbama nema uporišta u Zakonu o sigurnosti prometa na cestama i Zakonu o lokalnoj i područnoj (regionalnoj) samoupravi, a niti u Statutu Grada Pule – Pola.
Sporne odredbe Odluke glase:
Članak 3.
Gradonačelnik Grada, na prijedlog upravnog odjela nadležnog za promet (u daljnjem tekstu: Odjel), uz prethodnu suglasnost Ministarstva unutarnjih poslova, Policijske uprave Istarske (u daljnjem tekstu: Policijska uprava), te ukoliko je to slijedom zakona potrebno, i uz prethodnu suglasnost ministarstva nadležnog za poslove prometa (u daljnjem tekstu: Ministarstvo), određuje:
– stalne zabrane i ograničenja prometa u pojedinim dijelovima Grada, uvođenje dvosmjernog, odnosno jednosmjernog prometa, preusmjeravanje prometnih tokova,
– sustav tehničkog uređenja prometa i upravljanja prometom putem elektroničkih sustava i video nadzora,
– kao i posebne uvjete odvijanja prometa, te opskrbu trgovina,