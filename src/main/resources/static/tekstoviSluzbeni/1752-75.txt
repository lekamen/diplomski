razvoja INE i godišnjim poslovnim planom.
Prethodna suglasnost Nadzornog odbora bit će potrebna i u slučaju prodaje zakupa, zamjene, prijenosa ili drugačijeg raspolaganja bilo kojom nekretninom ili drugom imovinom INA grupe koja je po mišljenju Uprave značajna za poslovanje i koja ‘teži’ više od 80 mln. kuna, ili ako ukupna vrijednost raspolaganja tim sredstvima prelazi 200 mln. kuna u tekućoj financijskoj godini.
... iz Dioničarskog ugovora [je] razvidno koja su to tzv. zadržana pitanja za koja je kod odlučivanja potrebna kvalificirana većina od 6 članova NO-a, a za koja je dovoljna obična većina od 4 člana.«
222. Sukladno članku 4. stavku 1. Zakona o privatizaciji INA-e, Vlada je 2005. donijela Odluku o prijenosu 7% dionica INA-e u Fond hrvatskih branitelja iz Domovinskog rata i članova njihovih obitelji. Sljedeće godine putem javne inicijalne ponude dionice INA-e uvrštene su na Zagrebačku i Londonsku burzu te je u javnoj ponudi prodano 17% dionica privatnim i investicijskim fondovima. Prodajom 7% dionica INA-e zaposlenicama realizirao se i četvrti oblik privatizacije INA-e. Prodajom tih 7% dionica zaposlenicima INA-e, vlasnički udio Republike Hrvatske pao je ispod 50% dionica INA-e.
MOL je 5. rujna 2008. objavio javnu ponudu za dobrovoljno preuzimanje dionica te je u tom postupku kupio dionice INA-e od više tisuća fizičkih osoba (hrvatskih građana), pri čemu je i Upravni odbor Fonda hrvatskih branitelja donio odluku o prodaji dionica. MOL je u tom postupku platio 2.800,00 kuna po dionici. Cijena iz javne ponude uključivala je 1.110,00 kuna premije u odnosu na cijenu iz inicijalne javne ponude (1.690,00 kuna). U tom postupku MOL nije stekao ni jednu dionicu koja se nalazila u vlasništvu Republike Hrvatske.
Time se ujedno promijenio odnos u strukturi temeljnog kapitala INA-e: preuzimanjem novih 2.215.537 dionica INA-e, MOL je stekao 47,155% ukupnog temeljnog kapitala INA-e, a udjel države u temeljnom kapitalu INA-e iznosio je 44,832%.
223. Prema Dioničarskom ugovoru iz 2003., sve dok MOL ima 25% plus 1 dionicu, ali ne više od 50% dionica INA-e, Nadzorni odbor INA-e ima sedam članova. Međutim, prema službenom stajalištu MOL-a (http://molincroatia.com/mols-investment-in-ina/mols-management-control-over-ina), MOL je već stjecanjem 47,155% ukupnog temeljnog kapitala INA-e došao u poziciju koja mu je osigurala faktičnu kontrolu nad poslovanjem INA-e:
»Od svog ulaska na hrvatsko tržište 2003., MOL, kao strateški ulagatelj, uvijek je jasno isticao svoju namjeru da u konačnici osvoji stratešku kontrolu nad pravima INA-e.
Na temelju Zakona o privatizaciji INA-e iz 2002. MOL je do listopada 2008. uspio povećati svoj udio u INA-i do 47,16%, preuzimanjem dijela u vlasništvu hrvatske Vlade« (pod time se ne misli na kupnju dionica u vlasništvu Republike Hrvatske – op. Ustavnog suda) »koji se do tog vremena smanjio na 44,84%. Na taj je način MOL prilikom sljedećeg izbora Nadzornog odbora na skupštini dioničara mogao osigurati četiri od sedam članova tog odbora te tako steći kontrolu nad poslovanjem INA-e kroz običnu većinu.
Na temelju Ugovora o međusobnim odnosima dioničara iz 2003., kad udio hrvatske Vlade u INA-i padne ispod 50%, Vlada ima pravo predložiti dva člana za imenovanje u Nadzorni odbor. MOL kao vlasnik 47,16% dionica također ima pravo predložiti dva člana. Jedno je mjesto u Nadzornom odboru rezervirano za predstavnike radnika INA-e, dok dva preostala člana tog odbora biraju dioničari prisutni na Glavnoj skupštini običnom većinom glasova.
Budući da je udio MOL-a u INA-i bio više od 2% viši od udjela hrvatske Vlade, i budući da je jako malo neovisnih dioničara prisustvovalo sastancima dioničara, MOL je zapravo imao potrebne glasove da imenuje posljednja dva člana Nadzornog odbora. Na taj bi način MOL imao četiri od sedam članova Nadzornog odbora i stvarnu kontrolu nad INA-om. Nadzorni odbor imenuje Upravni odbor običnom većinom glasova članova prisutnih na sjednici Nadzornog odbora.«
224. Prema službenom priopćenju Vlade od 8.