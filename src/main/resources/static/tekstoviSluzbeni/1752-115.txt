 te da se ‘postojanje posebnih prava može tolerirati samo u strogo uređenim okolnostima, odnosno ako su zadovoljeni sljedeći uvjeti ...«
Prijedlog Zakona o dopuni Zakona o privatizaciji INA – industrija nafte d.d iz 2010. nikada nije raspravljen u Hrvatskom saboru pa se u arhivi Sabora vodi u kategoriji »neraspravljenih akata 6. saziva«.
390.1. Naznake mogućih izmjena Zakona o privatizaciji INA-e ponovo su se pojavile u siječnju 2013., ali su do sada ostale samo u obliku radnog materijala nadležnog ministarstva, koji je sadržavao prepisano mišljenje Vlade od 27. siječnja 2011. te prijedlog za ukidanje članka 10. Zakona o privatizaciji INA-e. Ustavni sud nije upoznat je li Vlada o njemu raspravljala.
391. Promotre li se ciljevi Zakona o privatizaciji INA-e, utvrđeni u zakonskom prijedlogu iz 2002., oni su nesumnjivo legitimni. Kao takvi, ti su ciljevi odredili i objektivne granice interesa Republike Hrvatske kad je riječ o INA-i u specifičnom kontekstu tranzicije hrvatskog gospodarstva i njezina ulaska u Europsku uniju.
Stoga Zakon o privatizaciji INA-e postavlja granice ovlastima kaznenog suda kad u sudskom postupku procjenjuje interese Republike Hrvatske u odnosu na pravne poslove vezane uz INA-u koje je Vlada, kao nadležno tijelo, sklapala, koje sklapa i koje će sklapati s MOL-om ili drugim pravnim subjektima.
392. Konkretno, širina sudskih ovlasti pri odlučivanju o »protivnosti interesima Republike Hrvatske« pravnih poslova Vlade vezanih uz INA-u različita je ovisno o pravnoj situaciji koja postoji u predmetu koji sud razmatra.
393. Tako je moguće da kazneni sud utvrdi da interes Republike Hrvatske nije dostatno zaštićen samim Zakonom o privatizaciji INA-e, a to je relevantno za odlučivanje o meritumu stvari u konkretnom slučaju. U takvoj bi se situaciji otvorila potreba pokretanja posebnog postupka ocjene ustavnosti samog Zakona o privatizaciji INA-e, odnosno stvorila bi se obveza nadležnog kaznenog suda da takav zahtjev uputi Ustavnom sudu u povodu konkretnog predmeta u kojemu se to pitanje postavilo.
393.1. Ustavni sud zaprimio je do danas samo jedan prijedlog vezan uz Zakon o privatizaciji INA-e. U rješenju broj: U-I-1919/2002 od 14. lipnja 2006. Ustavni sud nije prihvatio prijedlog za pokretanje postupka za ocjenu suglasnosti s Ustavom članka 4. stavka 1. točaka 1., 2., 3., 4. i 5., te članka 6. stavka 2. Zakona o privatizaciji INA-e.
Predlagatelj (fizička osoba) u svom je prijedlogu tvrdio da su osporene odredbe u suprotnosti s člancima 3. i 14. stavkom 2. Ustava. Prvo je prigovorio odredbi o hrvatskim braniteljima jer oni »nemaju više prava od ostalih građana da prisvajaju zajedničku imovinu«. Zatim je prigovorio odredbi o radnicima INA-e jer su oni »imali pravo na upis dionica prema Zakonu o pretvorbi društvenih poduzeća«. Prigovorio je i pojmu »strateški ulagatelj« jer taj pojam ne poznaje naše trgovačko pravo. Nadalje je prigovorio odredbi prema kojoj »Vlada Republike Hrvatske može odlučiti da se 25% dionica može steći i upisom, odnosno bez plaćanja bilo kakve novčane naknade. Smatra da prodaju i kupnju treba omogućiti svim građanima Republike Hrvatske«. Konačno, prigovorio je i članku 6. stavku 2. Zakona o privatizaciji INA-e, koji propisuje da će se poziv za kupnju dionica uputiti najmanje trojici strateških ulagatelja. Predlagatelj je smatrao da se »poziv mora uputiti svima koji ispunjavaju tražene uvjete« sukladno Zakonu o nabavi roba i usluga.
Ne prihvaćajući prijedlog predlagatelja, Ustavni sud dao je i opću ocjenu Zakona o privatizaciji INA-e s aspekta njegove ustavnopravne prihvatljivosti, ističući:
»7. ... Na temelju odredbe sadržane u članku 2. stavku 4. alineji 1. Ustava Hrvatski sabor ovlašten je samostalno odlučivati o uređivanju gospodarskih, pravnih i političkih odnosa u Republici Hrvatskoj, uključujući i one koji se tiču prava određenih osoba koja proizlaze iz njihovog sudjelovanja u obrani Republike Hrvatske.
Ne postoje ustavnopravne zapreke da se privatizacija INA – Industrije nafte d.d. kao