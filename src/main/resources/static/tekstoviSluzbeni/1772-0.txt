91 21.08.2015 Odluka Ustavnog suda Republike Hrvatske broj: U-VIIA-3259/2015 od 4. kolovoza 2015.
USTAVNI SUD REPUBLIKE HRVATSKE
1773
Ustavni sud Republike Hrvatske, u Prvom vijeću za rješavanje izbornih sporova, u sastavu sutkinja Duška Šarin, predsjednica Vijeća, te suci Ivan Matija i Antun Palarić, članovi Vijeća, odlučujući u izbornom sporu o žalbi za zaštitu izbornog prava Ante Pranića iz Vrgorca, kandidata grupe birača za gradonačelnika Grada Vrgorca na prijevremenim izborima održanima 12. i 26. srpnja 2015., na sjednici održanoj 4. kolovoza 2015. donio je
ODLUKU
I. Odbija se žalba protiv rješenja Županijskog izbornog povjerenstva Splitsko-dalmatinske županije broj: 8/15 od 30. srpnja 2015.
II. Gradsko izborno povjerenstvo Grada Vrgorca dužno je donijeti ispravak Rezultata izbora za gradonačelnika Grada Vrgorca, klasa: 013-01/2015-01/49, ur.broj: 2195/01-04/02-15-1 od 26. srpnja 2015., postupajući prema nalogu utvrđenom u točki 7.3. obrazloženja ove odluke. Ispravkom moraju biti obuhvaćeni:
– druga i treća rečenica točke I., u dijelovima koji se odnose na broj važećih odnosno nevažećih listića u apsolutnom iznosu i u postotku;
– točka II. u dijelu koji se odnosi na broj važećih glasova koji su dobili kandidati Rudolf Grljušić i Ante Pranić, u apsolutnom iznosu i u postotku.
III. Ova odluka objavit će se u »Narodnim novinama«.
Obrazloženje
1. Ante Pranić iz Vrgorca, kandidat za gradonačelnika Grada Vrgorca, kojega je za gradonačelnika predložila grupa birača (u daljnjem tekstu: žalitelj), izjavio je žalbu protiv rješenja Županijskog izbornog povjerenstva Splitsko-dalmatinske županije broj: 8/15 od 30. srpnja 2015., kojim je kao neosnovan odbijen njegov prigovor zbog nepravilnosti u postupku izbora podnesen 28. srpnja 2015. (u daljnjem tekstu: osporeno rješenje ŽIP-a).
Žalitelj je izjavio prigovor protiv odluke o rezultatima izbora za gradonačelnika Grada Vrgorca Gradskog izbornog povjerenstva Grada Vrgorca, klasa: 013-01/2015-01/49, ur.broj: 2195/01-04/02-15-1 od 26. srpnja 2015., o utvrđivanju i objavi rezultata izbora za gradonačelnika Grada Vrgorca, koji su u drugom krugu održani 26. srpnja 2015. (u daljnjem tekstu: Odluka GIP-a).
Odlukom GIP-a, na temelju članka 97. stavka 1. Zakona o lokalnim izborima (»Narodne novine« broj 144/12.; u daljnjem tekstu: ZoLI), Gradsko izborno povjerenstvo Grada Vrgorca (u daljnjem tekstu: GIP) utvrdilo je da je u drugom krugu izbora za gradonačelnika Grada Vrgorca, održanih 26. srpnja 2015., izabran kandidat Rudolf Grljušić.
Izbori su održani na temelju Odluke o raspisivanju prijevremenih izbora za Gradsko vijeće Grada Vrgorca i gradonačelnika te zamjenika gradonačelnika Grada Vrgorca i Općinsko vijeće Općine Semeljci i općinskog načelnika te zamjenika općinskog načelnika Općine Semeljci, koju je Vlada donijela na sjednici održanoj 28. svibnja 2015. (»Narodne novine« broj 64 od 10. lipnja 2015.).
2. Mjerodavni dijelovi žalbe glase:
»I. Masovnim i organiziranim dovođenje 'fiktivno' prijavljenih birača iz susjednih sela Hercegovine od stranke HDZ-a čiji je kandidat za gradonačelnika Rudolf Grljušić, a koji su evidentirani upisani u popisima birača u Gradu Vrgorcu, povrijeđen je članak 132 i 51 Ustava koji Građanima grada Vrgorca koji žive podmiruju i plaćaju poreze, doprinose i naknade po glavi stanovnika u Gradu Vrgorcu, jamči pravo na lokalnu samoupravu koje se ostvaruje preko lokalnih predstavničkih tijela ... Oko 700 upisanih birača s fiktivnim prebivalištem u Gradu Vrgorcu uglavnom iz područja susjednih sela Hercegovine u biračke popise Vrgorca, a koji faktično ne žive u Gradu Vrgorcu niti plaćaju poreze, doprinose, naknade Gradu Vrgorcu predstavlja 12% od ukupnog biračkog tijela Grada Vrgorca. Jasno je da to biračko tijelo HDZ Vrgorca nezakonito organizirano koristi i vrši nedozvoljeni pritisak nad tim biračima na dosadašnjim pa i ovim lokalnim izborima kako bi osigurao prevagu održavanja na lokalnoj vlasti ...
... Nezavisna lista mladih koja je u prošlom sazivu Gradskog vijeća