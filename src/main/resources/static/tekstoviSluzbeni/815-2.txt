 osnove koja se temelji na odredbi članka 123. stavak 2. i 123. stavak 1. točka 1. Zakona o kaznenom postupku«, broj: K-DO-105/06.
U povodu tog prijedloga, ročište na Županijskom sudu u Zagrebu održano je 6. veljače 2015. u nazočnosti podnositelja. Taj je sud donio rješenje od 6. veljače 2015., kojim je prijedlog ŽdoZG-a odbio, smatrajući ga neosnovanim po obje istražnozatvorske osnove.
8. ŽdoZG je protiv rješenja Županijskog suda u Zagrebu od 6. veljače 2015. podnio žalbu Vrhovnom sudu, broj: K-DO-105/06 od 13. veljače 2015.
Vrhovni sud je rješenjem broj: II-Kž-75/15-4 od 2. ožujka 2015., u povodu kojega je podnositelj podnio ustavne tužbe, preinačio rješenje Županijskog suda u Zagrebu od 6. veljače 2015., na način da se protiv podnositelja odredio istražni zatvor na temelju članka 123. stavka 2. ZKP-a/08, koji »može trajati do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen« (v. točku 1.1. obrazloženja ove odluke).
8.1. Podnositelj je u istražnom zatvoru od 5. ožujka 2015.
III. PRVOSTUPANJSKO I DRUGOSTUPANJSKO RJEŠENJE
9. Obrazloženje rješenja Županijskog suda u Zagrebu od 6. veljače 2015. u mjerodavnim je dijelovima glasilo:
»... vijeće je utvrdilo da dosadašnja sudska praksa ne poznaje predmetnu pravnu situaciju pa samim time nema jasne i predvidive primjene odredaba Zakona o kaznenom postupku u odnosu na istražni zatvor.
Stoga je vijeće primijenilo europsko pravo koje ima direktan obvezujući pravni učinak na hrvatski nacionalni poredak i to Europsku konvenciju ..., Povelju o temeljnim pravima u Europskoj uniji ... te sudsku praksu Europskog suda za ljudska prava, što sve predstavlja dio unutarnjeg pravnog poretka Republike Hrvatske.
(...)
Europski sud za ljudska prava, koji daje autentično tumačenje konvencijskog prava, u svojoj odluci Winterwerp v. Nizozemska utvrdio je da se nijedno oduzimanje slobode koje je arbitrarno nikada ne može smatrati zakonitim, dok je u predmetu Amuur v. Francuska utvrdio da, kada domaće pravo propisuje lišenje slobode, to mora biti dovoljno dostupno, precizno i predvidivo u svojoj primjeni kako bi se izbjegao svaki rizik proizvoljnosti.
... vijeće smatra kako se u konkretnom slučaju radi o pravno procesnoj situaciji sui generis, jer ista nije regulirana odredbama domaćeg kaznenog procesnog prava te bi svaka analogna primjena procesnih odredbi, bilo onih o žalbenom postupku, bilo o postupku povodom izvanrednih pravnih lijekova dovela do povrede članka 5. Konvencije.
Naime, pravo na slobodu predstavlja temeljno ljudsko pravo pa je nedopuštena analogna primjena odredbi domaćeg postupovnog prava na način da se tumači zakon na štetu optuženika šireći mogućnosti ograničenja slobode bez postojanja zakonski jasnog i određenog propisanog postupka, time da bi podvođenje nove procesno pravne situacije pod postojeća zakonska rješenja na štetu optuženika i u cilju ograničavanja jednog od temeljnih ljudskih prava – prava na slobodu, predstavljalo nezakonito postupanje jasno opisano u sudskoj praksi Europskog suda ...
(...)
Naime, sudska praksa je jasna u dijelu u kojem daje autentično tumačenje članka 5. stavak 1. točka a) Konvencije koji propisuje mogućnost lišenja slobode ‘poslije presude nadležnog suda’. Tako se obrazlaže da riječ ‘poslije’ u točki a) ne znači da pritvor mora slijediti ‘uvjerenje’« (pravilno: osudu – op. Ustavnog suda) »u trenutku vremena već da mora postojati dovoljna uzročna veza između lišenja slobode i presude ... Europski sud za ljudska prava isto tako utvrđuje da s vremenom veza između inicijalnog uvjerenja« (pravilno: osude – op. Ustavnog suda) »i produljenja lišenja slobode postupno postaje sve slabija. Tako u presudi M. protiv Njemačke ... naglašava da uzročno-posljedična veza koju nalaže točka a) stavka 1. članka 5. Konvencije može na kraju biti raskinuta u kojem slučaju odluka o ponovnom lišenju slobode pojedinca nije u skladu s ciljevima koji su postojali kada je sud donosio presudu, zbog čega više