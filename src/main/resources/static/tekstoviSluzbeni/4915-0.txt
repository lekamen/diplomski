106 18.11.2016 Odluka o utvrđivanju obrasca zastupničke iskaznice
HRVATSKI SABOR
2264
Na temelju članka 81. Ustava Republike Hrvatske i članka 19. stavka 4. Poslovnika Hrvatskoga sabora, Hrvatski sabor na sjednici 15. studenoga 2016. donio je
ODLUKU
O UTVRĐIVANJU OBRASCA ZASTUPNIČKE ISKAZNICE
Članak 1.
Ovom Odlukom propisuje se obrazac zastupničke iskaznice za zastupnike izabrane u Hrvatski sabor.
Članak 2.
Obrasci iskaznica izrađuju se ispisom na računalnom sustavu za izradu službenih iskaznica, izmjere 85,60 mm × 53,98 mm.
Prednja strana obrasca iskaznice sadrži:
– grb Republike Hrvatske
– natpis »HRVATSKI SABOR«
– sliku zastupnika
– ime i prezime zastupnika
– vlastoručni potpis zastupnika
– natpis »ZASTUPNIČKA ISKAZNICA«
– identifikacijski broj
– datum početka mandata zastupnika
– oznaku saziva.
Na poleđini iskaznice navodi se imunitetno pravo zastupnika.
Članak 3.
Iskaznicu izdaje Hrvatski sabor.
Članak 4.
O izdanim iskaznicama vodi se evidencija u Tajništvu Hrvatskoga sabora.
Evidencija iz stavka 1. ovoga članka sadrži: ime i prezime zastupnika kojem je izdana iskaznica, identifikacijski broj iskaznice, datum izdavanja te rubriku za napomene.
Članak 5.
Zastupnik koji izgubi iskaznicu ili na drugi način ostane bez zastupničke iskaznice dužan je o tome odmah izvijestiti Tajništvo Hrvatskoga sabora.
U slučajevima iz stavka 1. ovog članka troškove izdavanja nove iskaznice snosi zastupnik.
Članak 6.
Za vrijeme mirovanja zastupničkog mandata zastupnik je dužan vratiti zastupničku iskaznicu.
Članak 7.
Obrazac službene iskaznice tiskan je uz ovu Odluku i njezin je sastavni dio.
Članak 8.
Donošenjem ove Odluke prestaje važiti Odluka o utvrđivanju obrasca zastupničke iskaznice (»Narodne novine«, br. 11/12.).
Članak 9.
Ova Odluka stupa na snagu prvoga dana od dana objave u »Narodnim novinama«.
Klasa: 021-14/16-07/04
Zagreb, 15. studenoga 2016.
HRVATSKI SABOR
Predsjednik Hrvatskoga sabora Božo Petrov, v. r.
ZASTUPNIČKA ISKAZNICA
Veličina (85,60 × 53,98 mm)

