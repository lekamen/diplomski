 školovanju na hrvatskom jeziku ili drugom odgovarajućom ispravom nadležne obrazovne ustanove.
(4) Dokazi iz stavka 2. ovoga članka moraju biti izdani od strane nadležnih tijela, u ovjerenom prijevodu na hrvatski jezik ako su izdani na stranom jeziku te ovjereni sukladno posebnim propisima.
Članak 19.
(1) Ministarstvo će rješenjem ukinuti odobrenje za obavljanje poslova iz članaka 11., 12., 13. i 17. ovoga Zakona ako prestanu postojati uvjeti na temelju kojih je odobrenje izdano, odnosno poništiti ako je rješenje o odobrenju izdano na temelju lažnih ili krivotvorenih podataka.
(2) Ministarstvo će ukinuti, odnosno poništiti odobrenje za obavljanje poslova iz članaka 11., 12., 13. i 17. ovoga Zakona i na temelju zahtjeva odgovorne osobe u pravnoj osobi, obrtnika ili odgovorne osobe podružnice ili izdvojenog pogona.
(3) Ovlaštene pravne osobe, obrtnici i odgovorne osobe podružnice ili izdvojenog pogona dužni su, u roku od 15 dana od dana saznanja, izvijestiti Ministarstvo o promjeni uvjeta iz članaka 11., 12., 13. i 17. ovoga Zakona.
(4) Protiv rješenja o ukidanju odobrenja ne može se izjaviti žalba, ali se može pokrenuti upravni spor.
3. IZRADA DOKUMENTACIJE
Članak 20.
(1) HCR, ovlaštene pravne osobe i obrtnici dužni su izraditi i voditi tehničku dokumentaciju prije početka, tijekom i nakon obavljanja poslova općeg izvida – analize MSP-a, dopunskog općeg izvida, tehničkog izvida, razminiranja i kontrole kvalitete.
(2) Osnovna tehnička dokumentacija prilikom obavljanja poslova iz stavka 1. ovoga članka sastoji se od:
– Izvedbenog plana tehničkog izvida
– Idejnog plana razminiranja
– Izvedbenog plana razminiranja
– Zapisnika o uvođenju u posao razminiranja
– Djelovodnika voditelja skupine
– Dnevnika radilišta tehničkog izvida
– Dnevnika radilišta razminiranja s radnom kartom voditelja radilišta
– Dnevnika kontrole kvalitete
– Plana uništavanja MES-a, NUS-a i njihovih dijelova
– Upisnika o uništavanju MES-a, NUS-a i njihovih dijelova
– Izjave o očišćenosti od svih MES-a, NUS-a i njihovih dijelova
– Zapisnika o završnoj kontroli kvalitete
– Potvrde o isključenju područja i/ili građevina iz MSP-a.
(3) Osnovnu tehničku dokumentaciju i popratnu dokumentaciju izrađenu tijekom obavljanja poslova iz stavka 1. ovoga članka HCR, ovlaštene pravne osobe i obrtnici moraju izraditi i voditi sukladno odredbama ovoga Zakona i propisa kojim se propisuje izrada, sadržaj i vođenje dokumentacije u protuminskom djelovanju.
Članak 21.
(1) Idejnim planom razminiranja definira se opisno, kartografski i fotografski površina i/ili građevina koju je potrebno razminirati od MES-a, NUS-a i njihovih dijelova, dubina razminiranja, propisane metode rada, mjere sigurnosti te posebna ograničenja i zabrane za izvoditelje radova. Idejnim planom također se opisuje MSP uključujući podatke o zagađenosti MES-om, NUS-om i njihovim dijelovima, daju se karakteristike područja i podaci dobiveni prethodno obavljenim poslovima općeg izvida – analize MSP-a, dopunskog općeg izvida, razminiranja ili tehničkog izvida unutar projektnog zadatka ili u neposrednoj okolici.
(2) Idejni plan razminiranja sastavni je dio dokumentacije za nadmetanje.
Članak 22.
(1) Na temelju Idejnog plana razminiranja, koji je sastavni dio dokumentacije za nadmetanje, ovlaštene pravne osobe i/ili obrtnik izrađuju Izvedbeni plan razminiranja koji je sastavni dio njihove ponude.
(2) Izvedbeni plan razminiranja je skup međusobno usklađenih nacrta i dokumenata kojima se daje tehničko rješenje na temelju zadatka iz Idejnog plana i utvrđuje način obavljanja poslova razminiranja određenog područja i/ili građevine te utvrđuju mjere sigurnosti i zaštite na radu kojih se potrebno pridržavati tijekom izvođenja radova.
Članak 23.
(1) Prije pristupanja poslovima tehničkog izvida u MSP-u HCR je dužan izraditi Izvedbeni plan tehničkog izvida.
(2) Obavljanje poslova ručne detekcije mina, strojne pripreme površine i/ili pregleda površine psima za detekciju mina na pojedinim površinama i/ili građevinama utvrđenim