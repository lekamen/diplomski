 ustavnopravno sporne te da niti s ove osnove ne postoje pretpostavke za pokretanje postupka za ocjenu ustavnosti osporenog zakona.«
4) Ocjena Ustavnog suda
76. Izmjenama članka 20. stavka 4. i članka 21. stavka 2. ZIZHS-a na način kako je to učinjeno člancima 12. i 13. ZID-a ZIZHS-a/2015:
– prvi put u pravnoj povijesti izbora zastupnika u Hrvatski sabor propisana je obveza političkih stranaka da prikupe određeni broj potpisa birača kao uvjet pravovaljanosti (stranačkih) kandidacijskih lista u izbornim jedinicama;
– trostruko se povećao do tada potreban broj potpisa birača kao kvalifikatorni element, a time i uvjet pravovaljanosti (neovisnih) kandidacijskih lista koje predlažu birači, i to tako da je taj broj potpisa izjednačen s brojem potpisa birača koji se zahtjeva od političkih stranaka.
a) Ustavne osnove
77. Osim članaka Ustava koji su navedeni u točkama od 35. do 37. obrazloženja ove odluke i rješenja, za ovo su pitanje mjerodavni i dijelovi članka 3. Ustava, koji glase:
»Članak 3. »... vladavina prava i demokratski višestranački sustav najviše su vrednote ustavnog poretka Republike Hrvatske i temelj za tumačenje Ustava.«
b) Praksa Ustavnog suda
78. Ustavni sud podsjeća da je u svojoj dosadašnjoj praksi utvrdio i višekratno potvrdio načelno pravno stajalište o ustavnopravno relevantnoj razlici između političkih stranaka i birača kao ovlaštenih predlagatelja kandidacijskih lista u izborima zastupnika u Hrvatskom saboru.
79. Tako u rješenju broj: U-I-2057/2003 od 17. rujna 2003. (»Narodne novine« broj 152/03.) Ustavni sud nije prihvatio prijedlog za pokretanje postupka za ocjenu suglasnosti s Ustavom članaka 17., 19. i 20. Zakona o izborima zastupnika u Hrvatski sabor (»Narodne novine« broj 116/99., 109/00. i 53/03.). U tom je prijedlogu predlagatelj tvrdio da navedene odredbe ZIZHS-a nisu suglasne s člankom 14. stavkom 2. Ustava jer nejednako uređuju položaj građana u postupku kandidiranja ovisno o tomu jesu li ili nisu članovi političkih stranaka. Taj je predlagatelj pošao od prava političkih stranaka da u skladu sa zakonom predlažu kandidacijske liste za izbor zastupnika u Hrvatski sabor, a da pritom nemaju obvezu prikupiti određeni broj potpisa birača. Za razliku od političkih stranaka, birači koji predlažu neovisnu kandidacijsku listu za izbor zastupnika u Hrvatski sabor dužni su prikupiti određeni broj potpisa birača, jer bi bez prikupljenih potpisa birača njihova kandidacijska lista bila pravno nevaljana. Smatrao je da građani (birači) koji žele predložiti neovisnu kandidacijsku listu nisu stoga u zakonski jednakom položaju u odnosu prema građanima (biračima) organiziranima u političku stranku koji su »evidentno povlašteni«. Osim »što građani organizirani u političku stranku ne moraju uz prijedlog stranačke liste priložiti i potpise birača radi pravovaljanosti liste«, predlagatelj je smatrao da se nejednakost građana koji žele predložiti neovisnu listu u odnosu prema političkim strankama očituje i u sljedećoj činjenici: prema članku 6. Zakona o političkim strankama (»Narodne novine« broj 76/93., 111/96., 164/98. i 36/01.), za osnivanje jedne političke stranke dovoljno je 100 punoljetnih, poslovno sposobnih hrvatskih državljana, dok prema članku 20. ZIZHS-a birači moraju prikupiti najmanje 500 potpisa birača da bi njihova neovisna kandidacijska lista bila pravovaljana. Iz toga je predlagatelj zaključio da je »potreban znatno manji broj građana organiziranih u političku stranku radi isticanja kandidatske liste nego kada je riječ o isticanju nezavisne ili neovisne kandidatske liste«. Predlagatelj je od Ustavnog suda zatražio ukidanje navedenih zakonskih odredbi te je predložio da se one izmijene na način da i političke stranke pri predlaganju stranačkih kandidacijskih lista za izbor zastupnika u Hrvatski sabor budu zakonom obvezane na prikupljanje određenog broja potpisa birača.
79.1. U rješenju broj: U-I-2057/2003 Ustavni sud nije prihvatio taj prijedlog, sa sljedećim obrazloženjem:
»4. Prema mjerodavnim odredbama