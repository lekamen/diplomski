137 23.12.2015 Statut Hrvatske komore inženjera strojarstva
HRVATSKA KOMORA INŽENJERA STROJARSTVA
2585
Na temelju članka 21. stavka 2. Zakona o komori arhitekata i komorama inženjera u graditeljstvu i prostornom uređenju (»Narodne novine«, broj 78/15.), uz prethodnu suglasnost Ministarstva graditeljstva i prostornoga uređenja klasa: 360-01/15-02/696, urbroj: 531-01-15-4 od 24. studenoga 2015., Skupština Hrvatske komore inženjera strojarstva, na sjednici održanoj 18. prosinca 2015. godine, donijela je
STATUT
HRVATSKE KOMORE INŽENJERA STROJARSTVA
I. OSNOVNE ODREDBE
Članak 1.
Ovim Statutom pobliže se uređuju ustrojstvo, zadaće i poslovi Hrvatske komore inženjera strojarstva (u daljnjem tekstu: Komora), prava i dužnosti članova Komore, tijela Komore i upravljanje poslovima Komore, oblici organiziranja i rada u Komori, oblici strukovnog povezivanja i rada, rad stegovnih tijela i centra za mirenje pri Komori, opći akti Komore i njihovo donošenje, javnost rada Komore, tajništvo Komore, te druga pitanja značajna za rad Komore.
Izrazi koji se koriste u Statutu, a imaju rodno značenje odnose se jednako na muški i ženski rod.
Članak 2.
Komora je samostalna i neovisna strukovna organizacija ovlaštenih inženjera strojarstva, ovlaštenih voditelja građenja strojarske struke, ovlaštenih voditelja radova strojarske struke, te stranih osoba strojarske struke s poslovnim nastanom u Republici Hrvatskoj, koji obavljaju poslove regulirane profesije strojarske struke u svojstvu odgovorne osobe, u skladu s posebnim propisima koji uređuju obavljanje djelatnosti u području prostornog uređenja i gradnje, i priznavanja inozemnih stručnih kvalifikacija.
Komora je pravna osoba javnog prava s pravima, obvezama i odgovornostima utvrđenim Zakonom o komori arhitekata i komorama inženjera u graditeljstvu i prostornom uređenju (u daljnjem tekstu: Zakon), drugim posebnim zakonima koji uređuju obavljanje djelatnosti u upravnom području prostornoga uređenja i gradnje, i priznavanja inozemnih stručnih kvalifikacija, te Statutom.
Članak 3.
Sukladno Zakonu, članstvo u Komori je obvezno.
Članovi Komore su ovlašteni inženjeri strojarstva, ovlašteni voditelji građenja strojarske struke, ovlašteni voditelji radova strojarske struke i strane osobe strojarske struke s poslovnim nastanom u Republici Hrvatskoj koji u skladu s posebnim propisima obavljaju poslove regulirane profesije strojarske struke u djelatnosti projektiranja i/ili stručnog nadzora građenja, te građenja.
Članstvo u Komori stječe se upisom u odgovarajući imenik Komore u skladu s uvjetima propisanim Zakonom, posebnim zakonima kojima se uređuje djelatnost prostornoga uređenja i gradnje i Statutom.
U imenike, upisnike i evidencije Komore upisuju se: državljani Republike Hrvatske, državljani država Europskog gospodarskog prostora (u daljnjem tekstu: EGP), te državljani trećih država, u skladu s uvjetima propisanim posebnim zakonom kojim se uređuje priznavanje inozemnih stručnih kvalifikacija.
Naziv i sjedište Komore
Članak 4.
Naziv Komore je: HRVATSKA KOMORA INŽENJERA STROJARSTVA.
Naziv Komore u prijevodu na engleski jezik je: CROATIAN CHAMBER OF MECHANICAL ENGINEERS.
Skraćeni naziv Komore je: HKIS.
Sjedište Komore je u Zagrebu.
Komora se upisuje u sudski registar Trgovačkog suda.
Znak Komore
Članak 5.
Komora ima svoj znak, čiji izgled utvrđuje Upravni odbor Komore.
Pečat Komore
Članak 6.
Komora ima tri pečata okruglog oblika, promjera 38 mm, 25 mm i 18 mm s rednim brojem (1) i natpisom: Hrvatska komora inženjera strojarstva, Zagreb sa znakom Komore u sredini.
Pečati se mogu otiskivati u tamnoplavoj i ljubičastoj tinti.
Uz odobrenje ministarstva nadležnog za poslove uprave, Komora koristi pečat s grbom Republike Hrvatske, na aktima (javnim ispravama), koje izdaje u okviru obavljanja javnih ovlasti, te iskaznicama članova Komore.
II. JAVNOST RADA
Članak 7.
Rad Komore je javan.
Komora javnosti i zainteresiranim osobama osigurava pristup informacijama o svom radu u skladu s odredbama posebnih propisa kojima se