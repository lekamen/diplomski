 ZAKONA
1. ... Isto se tako ne može odrediti teža kazna od one koja je bila primjenjiva u času kad je kazneno djelo počinjeno.
(...)«
43. I odredba sadržana u drugoj rečenici stavka 1. članka 31. Ustava i ona sadržana u drugoj rečenici stavka 1. članka 7. Konvencije upućene su sudovima, a nalažu im donošenje odluke opisane u dispozicijama tih odredaba.
44. Hrvatski zakonodavac na toj je osnovi oblikovao pravilo blažeg zakona, a Vrhovni sud protumačio je u svojoj praksi to pravilo na način da procjena suda o tome koji je zakon blaži za optuženika (između dvaju kaznenih zakona odnosno njihovih izmjena) ili najblaži za optuženika (između više kaznenih zakona odnosno njihovih izmjena) ne ovisi samo o dijelu kaznene norme u kojoj se izrijekom određuje visina kazne za počinjeno kazneno djelo. Procjena suda ovisi o tome koji kazneni zakon u cjelini, kada se okolnosti konkretnog slučaja podvedu pod njega, dovodi do toga da je zakon blaži odnosno najblaži za počinitelja (neovisno o visini kazne koja je propisana u tom blažem odnosno najblažem zakonu za počinitelja, budući da se – kao iznimka od načela alternativiteta – uvijek primjenjuje propisani maksimum koji je povoljniji za počinitelja), ili pak do toga da se počinitelja mora osloboditi od optužbi za počinjenje kaznenog djela (za oslobađanje od optužbe uslijed primjene pravila blažeg zakona v. presudu Vrhovnog suda broj: I Kž 818/12-9 od 27. studenoga 2013. i presudu Vrhovnog suda broj: III Kr 84/13-4, Kzz 7/13-3 od 19. lipnja 2013.).
45. Kad je riječ o praksi nadzornih tijela Konvencije, bivša Europska komisija za ljudska prava zauzela je u predmetu X. protiv Njemačke (odluka, 6. ožujka 1978., zahtjev br. 7900/77, Odluke i izvješća 13, str. 70. – 72.) pravno stajalište da članak 7. stavak 1. Konvencije ne jamči pravo na blažu kaznu predviđenu u zakonu koji je donesen nakon počinjenja kaznenog djela.
45.1. Međutim, iz prakse ESLJP-a proizlazi da se taj sud postupno udaljavao od prethodnog pravila. U tom je smislu bio relevantan predmet Kokkinakis protiv Grčke (presuda, 25. svibnja 1993., zahtjev br. 14307/88, Serija A, br. 260-A, § 52.), u dijelu u kojem se ESLJP pozvao na »načelo da kazneno pravo ne smije biti ekstenzivno konstruirano na optuženikovu štetu (»principle that the criminal law must not be extensively construed to an accused’s detriment«).
Nakon toga, uslijedio je predmet G. protiv Francuske (presuda, 27. rujna 1995., zahtjev br. 15312/89), u kojem ESLJP nije utvrdio povredu članka 7. stavka 1. Konvencije s obzirom na načelo da se blaži zakon treba primjenjivati i u pogledu određenja kaznenog djela i u pogledu predviđenih kazni. Mjerodavne točke obrazloženja te presude glase:
»24. Prema sudskoj praksi Suda, članak 7. stavak. 1. (čl. 7.-1.) Konvencije općenito utjelovljuje načelo da samo zakon može odrediti zločin (crime) i propisati kaznu, a osobito zabranjuje retroaktivnu primjene kaznenog prava kada je ona na optuženikovu štetu (vidjeti presudu Kokkinakis protiv Grčke od 25. svibnja 1993. godine, Serija A, br. 260-A, str. 22, § 52.).
25. U ovom slučaju Sud, kao i Komisija, smatra da su kaznena djela za koja je bio optužen podnositelj zahtjeva potpala pod okvir bivših članaka 332. i 333. Kaznenog zakona, koji su zadovoljili zahtjeve predvidljivosti i dostupnosti (vidjeti, mutatis mutandis, sljedeće presude: Müller i drugi protiv Švicarske od 24. svibnja 1988., Serija A, br. 133, str. 20., § 29., i Salabiaku protiv Francuske od 7. listopada 1988., Serija A br 141-A, str. 16. – 17., § 29.). Postojala je dosljedna sudska praksa Kasacijskog suda, koja je bila objavljena i stoga dostupna, o pojmovima nasilja (violence) i zloporabe ovlasti (abuse of authority). Što se tiče pojma nasilja, nove odredbe u novim člancima 332. i 333. Kaznenog zakona samo su potvrdile tu sudsku praksu.
26. Sud primjećuje da djela za koja je podnositelj zahtjeva bio optužen potpadaju pod okvir novog zakona. Na temelju načela da blaži zakon treba primjenjivati i u pogledu određenja kaznenog djela i