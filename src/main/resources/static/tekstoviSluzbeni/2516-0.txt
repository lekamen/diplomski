134 11.12.2015 Pravilnik o izmjenama i dopunama Pravilnika o povlastici za obavljanje gospodarskog ribolova na moru i Registru povlastica
MINISTARSTVO POLJOPRIVREDE
2517
Na temelju članka 14. stavka 9. i članka 15. stavka 5. Zakona o morskom ribarstvu (»Narodne novine«, br. 81/2013, 14/2014 i 152/2014) ministar poljoprivrede donosi
PRAVILNIK
O IZMJENAMA I DOPUNAMA PRAVILNIKA O POVLASTICI ZA OBAVLJANJE GOSPODARSKOG RIBOLOVA NA MORU I REGISTRU POVLASTICA
Članak 1.
U Pravilniku o povlastici za obavljanje gospodarskog ribolova na moru i Registru povlastica (»Narodne novine«, br. 130/2013, 99/2014, 127/2014, 37/2015 i 46/2015) u članku 9. dodaju se stavci 12. i 13. koji glase:
»(12) Iznimno od stavaka (1) i (10) ovog članka, dozvoljena je zamjena plovila u povlastici, novim plovilom veće veličine u GT i/ili veće snage porivnog stroja u kW, brisanjem kapaciteta starog plovila iz registra flote i spajanjem s kapacitetom plovila drugog vlasnika koje je upisano u Registar ribarske flote RH.
(13) Drugi vlasnik plovila iz stavka (12) ovoga članka mora dostaviti ovjerenu Izjavu o trajnom ustupanju kapaciteta svog plovila u kW i/ili GT osobi koja želi izvršiti zamjenu plovila, bez mogućnosti ponovnog upisa tog plovila u Registar ribarske flote.«.
Članak 2.
U članku 10. dodaje se stavak (9) koji glasi
»(9) Iznimno od stavaka (2) i (6). ovog članka dozvoljava se prijenos prava upisa okružujućih mreža: plivarice palamidare, plivarice ciplarice, plivarice lokardare, plivarice igličare i plivarice oližnice, te obalnih mreža potegača iz jedne povlastice u drugu povlasticu istog vlasnika plovila do 1. ožujka 2016. godine.«
Članak 3.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/13-01/111
Urbroj: 525-13/0323-15-11
Zagreb, 7. prosinca 2015.
Ministar Tihomir Jakovina, v. r.
