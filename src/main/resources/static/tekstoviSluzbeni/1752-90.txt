 činjenice taj sud smatra odlučnima za utvrđenje postojanja kaznenog djela primanja mita iz članka 347. stavka 1. KZ-a/97. U tom je rješenju navedeno:
»Prema obrazloženju pobijane presude dade se zaključiti da je prvostupanjski sud utvrdio činjenični osnov na način kako je to koncipirano optužbom odnosno izrekom presude. Međutim, nije dostatno samo naznačiti da je analizom obrane optuženika, iskaza svjedoka, te ostalih provedenih dokaza, kako pojedinačno, tako i svih zajedno, vijeće našlo utvrđenim i dokazanim da je optuženik počinio kazneno djelo stavljeno mu na teret na način kako je to navedeno u izreci presude, slijedom čega ga je valjalo oglasiti krivim i osuditi po zakonu.
Osim naznake dokaza koji su izvođeni i iz kojih prvostupanjski sud nalazi utvrđenim odvijanje radnji na terećeni način, nužno se ukazuje odrediti koje odlučne činjenice ulaze u biće terećenog ili kojeg drugog kaznenog djela, sve u okviru čl. 350. st. 1. i 2. ZKP. Tako je izostalo utvrđenje i navođenje razloga o odlučnoj činjenici svojstva optuženika kao odgovorne osobe, poglavito u čemu se očituje zahtijevanje i primanje dara i koja je to službena radnja koju optuženik ne bi smio obaviti. Naime, s pravom se i u žalbi optuženika ukazuje na odnos sadržaja izreke presude i utvrđenje prvostupanjskog suda o dokazanoj kriminalnoj djelatnosti optuženika koja suštinski predstavlja dogovor između optuženika, svjedoka D. P. i I. B. da se u računu o popravku vozila I. B. prikaže zamjena starih vrata novima kako bi optuženik (i svjedok I. B.) naknadno dobio onaj dio novca stečen isplatom takvog računa koji se odnosi na zamjenu vrata, dok je svjedoku D. P., u okviru dogovora, ostao iznos novca iz razlike za neosnovano povećane sate rada. Osim toga glede terećenog kaznenog djela indikativan je navod svjedoka D. P. o optuženikovom traženju određene provizije kako bi svjedok ubuduće imao posao, što međutim nije sadržano u činjeničnom opisu djela. Budući nedostaju razlozi o tim odlučnim činjenicama, nije moguće ispitati pobijanu presudu, što nužno dovodi do njenog ukidanja.«
290. Sukladno tome, odlučne činjenice koje ulaze u biće kaznenog djela primanja mita, propisanog člankom 347. stavkom 1. KZ-a/97, a koje je bilo potrebno utvrditi i u slučaju INA-MOL da bi se mogao izvesti zaključak o počinjenu tog kaznenog djela, jesu:
– da je podnositelj to djelo počinio u svojstvu službene ili odgovorne osobe (»utvrđenje i navođenje razloga o odlučnoj činjenici svojstva optuženika kao /službene ili/ odgovorne osobe«, kako je to objasnio Vrhovni sud u citiranoj presudi),
– da je podnositelj primio dar ili kakvu drugu imovinsku ili neimovinsku korist (u daljnjem tekstu: mito), ili je primio obećanje mita (»u čemu se očituje zahtijevanje i primanje dara«, kako je to objasnio Vrhovni sud u citiranoj presudi),
– da je podnositelj primio mito ili obećanje mita radi toga da u granicama svoje ovlasti obavi službenu ili drugu radnju koju ne bi smio obaviti (»koja je to službena radnja koju optuženik ne bi smio obaviti«, kako je to objasnio Vrhovni sud u citiranoj presudi).
Osim toga, u presudi broj: I Kž Us 130/2012-6 od 17. listopada 2013. Vrhovni sud izrijekom je utvrdio da se »kazneno djelo primanja mita iz čl. 347. st. 1. KZ/97 može počiniti samo sa izravnom namjerom«.
291. U nastavku se prikazuje praksa Vrhovnog suda vezana uz primjenu članka 347. KZ-a/97, po pojedinim zakonskim obilježjima kaznenog djela primanja mita (službena ili odgovorna osoba, zahtijevanje ili primitak mita ili obećanja mita, službena ili druga radnja).
2) Službena ili odgovorna osoba kao primatelj mita
292. Podnositelj je u slučaju INA-MOL, prema pravomoćnom sudskom utvrđenju, počinio djelo primanja mita kao službena osoba. Pojam službene osobe bio je definiran u članku 89. stavku 3. KZ-a/97, a mjerodavni je dio tog članka, u tekstu koji je važio od 1. listopada 2006. do 31. prosinca 2008., glasio:
»GLAVA DEVETA (IX.)
ZNAČENJE IZRAZA U OVOM ZAKONU
Članak 89.
(...)
(3) Službena osoba kad je ona označena kao