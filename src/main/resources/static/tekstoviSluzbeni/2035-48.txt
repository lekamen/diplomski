o posljednjoj rečenici članka 21.a stavka 2. ZIZHS-a koja glasi: »Lista na kojoj nije zastupljeno najmanje 40 % pripadnika svakog spola nije pravovaljana«.
Ustavni sud tu je odredbu ocijenio nesuglasnom s člankom 3. Ustava zbog njezina nerazmjerno ograničavajućeg učinka na slobodu kandidiranja ovlaštenih sudionika u izbornom natjecanju (članak 16. u vezi s člankom 45. stavkom 1. Ustava), ali i u odnosu na opći razvitak višestranačkog demokratskog sustava kao najviše vrednote ustavnog poretka Republike Hrvatske (članak 16. u vezi s člankom 3. Ustava).
128. Na temelju članka 55. stavka 1. Ustavnog zakona odlučeno je kao u točki I.4) izreke odluke. U ostalom dijelu, na temelju članka 43. stavka 1. Ustavnog zakona riješeno je kao u točki I.1) izreke rješenja.
VII. IZBORNA PROMIDŽBA U MEDIJIMA (članak 30. ZIZHS-a)
1) Članak 22. ZID-a ZIZHS-a/2015 (članak 30. stavak 1. ZIZHS-a)
129. Članak 30. ZIZHS-a izmijenjen je i dopunjen člankom 22. ZID-a ZIZHS-a/2015, a prije izmjena i dopuna iz 2015. glasio je ovako:
»Članak 30.
Radi ostvarenja jednakosti svih političkih stranaka koje su istakle liste i jednake mogućnosti predstavljanja programa i promidžbe političkih stranaka, Sabor će donijeti u roku od 15 dana od stupanja na snagu ovoga Zakona pravila o postupanju elektronskih medija s nacionalnom koncesijom u Republici Hrvatskoj tijekom izborne promidžbe. Pravilima iz stavka 1. ovoga članka razradit će se i utvrditi oblici i vrijeme praćenja izborne promidžbe političkih stranaka, način predstavljanja programa političkih stranaka, kandidata na stranačkim i na neovisnim listama, kandidata za zastupnike pripadnika nacionalnih manjina, stranačkih dužnosnika, te pravila za emisije sa sučeljavanjima nositelja izbornih lista. Pravilima iz stavka 1. ovoga članka također će se utvrditi ukupno vrijeme svih emisija (telopi, spotovi, snimke sa skupova, posebne emisije i slično) koje putem elektronskih medija s nacionalnom koncesijom u Republici Hrvatskoj u jednakom trajanju mogu zakupiti većinska politička stranka i koalicija i oporbene političke stranke ili koalicije, vodeći računa da će se jednako vrijeme obračunavati po pojedinačnoj listi koja sudjeluje na izborima.«
U pročišćenom tekstu ZIZHS-a (»Narodne novine« broj 69/03.) članak 30. bio je pogrešno označen kao »članak 28.«, zbog čega postoji mogućnost da se u razdoblju od 2003. do 2011. u ustavnosudskoj, sudskoj i administrativnoj praksi također odstupalo od izvornog teksta ZIZHS-a kad je riječ o brojčanom označavanju tog članka ZIZHS-a (v. točku 3.1.).
130. Osporeni članak 22. ZID-a ZIZHS-a/2015 glasi:
»Članak 22.
U članku 30. stavku 1. riječi: ‘jednakosti svih političkih stranaka koje su istakle’ zamjenjuju se riječima: ‘pravične zastupljenosti sudionika u izborima koji su istaknuli’, a riječi: ‘i jednake mogućnosti predstavljanja programa i promidžbe političkih stranaka’ zamjenjuju se riječima: ‘pravične mogućnosti predstavljanja njihovih programa i vođenja izborne promidžbe’. Stavak 2. mijenja se i glasi: ‘Pravilima iz stavka 1. ovoga članka razradit će se i utvrditi oblici i vrijeme praćenja izborne promidžbe političkih stranaka, oblik, trajanje i druga pitanja vezana za oglašavanje, način predstavljanja programa političkih stranaka, kandidata na stranačkim i na neovisnim listama, kandidata za zastupnike pripadnika nacionalnih manjina, stranačkih dužnosnika te pravila za emisije s izbornim sučeljavanjima.’. Stavak 3. briše se.«
131. Pročišćeni tekst članka 30. ZIZHS-a glasi:
»Članak 30.
Radi ostvarenja pravične zastupljenosti sudionika u izborima koji su istaknuli liste pravične mogućnosti predstavljanja njihovih programa i vođenja izborne promidžbe, Sabor će donijeti u roku od 15 dana od stupanja na snagu ovoga Zakona pravila o postupanju elektronskih medija s nacionalnom koncesijom u Republici Hrvatskoj tijekom izborne promidžbe. Pravilima iz stavka 1. ovoga članka razradit će se i utvrditi oblici i vrijeme praćenja izborne promidžbe političkih stranaka, oblik, trajanje i druga pitanja 