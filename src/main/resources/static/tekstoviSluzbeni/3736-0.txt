41 02.05.2016 Pravilnik o strukturi i sadržaju te načinu i rokovima dostave financijskih i dodatnih izvještaja leasing društava
HRVATSKA AGENCIJA ZA NADZOR FINANCIJSKIH USLUGA
1085
Na temelju članka 73. stavka 2. i 3. Zakona o leasingu (»Narodne novine« br. 141/13) te članka 19. stavka 6. Zakona o računovodstvu (»Narodne novine« br. 78/15 i 134/15), Hrvatska agencija za nadzor financijskih usluga, uz prethodne suglasnosti ministra financija (klasa: 401-01/16-01/19, urbroj: 513-06-03-16-4 od 21. travnja 2016.) i Odbora za standarde financijskog izvještavanja (Odluka od 31. ožujka 2016.) u dijelu koji se odnosi na propisanu strukturu i sadržaj godišnjih financijskih izvještaja, na sjednici Upravnog vijeća održanoj 21. travnja 2016. donosi
PRAVILNIK
O STRUKTURI I SADRŽAJU TE NAČINU I ROKOVIMA DOSTAVE FINANCIJSKIH I DODATNIH IZVJEŠTAJA LEASING DRUŠTAVA
Uvodne odredbe
Članak 1.
(1) Ovim Pravilnikom propisuje se struktura i sadržaj financijskih izvještaja kao i dodatnih izvještaja kojima leasing društvo izvještava Hrvatsku agenciju za nadzor financijskih usluga (dalje u tekstu: Agenciju) i druge korisnike o financijskom položaju, financijskoj uspješnosti, novčanim tokovima te drugim informacijama o poslovima bitnim za obavljanje nadzora, te objavljivanje kao i način i rokove dostave i izvještavanja Agencije.
(2) Odredbe ovog Pravilnika, u skladu s odredbom članka 73. stavka 4. Zakona o leasingu, na odgovarajući se način primjenjuju i na podružnice leasing društava iz druge države članice Europske unije kao i podružnice leasing društava iz trećih zemalja.
Članak 2.
(1) Leasing društvo dužno je voditi poslovne knjige, sastavljati knjigovodstvene isprave, vrednovati imovinu i obveze te sastavljati financijske izvještaje sukladno Zakonu o leasingu poštujući pritom računovodstvene i financijske standarde i načela te opće računovodstvene pretpostavke.
(2) Leasing društvo dužno je poslovne događaje evidentirati u svojim poslovnim knjigama koristeći konta najmanje u opsegu koji je jednak propisanom kontnom planu.
Članak 3.
Sastavni dio ovoga Pravilnika čine:
1. financijski izvještaji leasing društava,
2. dodatni izvještaji leasing društava.
Struktura i sadržaj i financijskih izvještaja
Članak 4.
(1) Financijske izvještaje čine:
1. Izvještaj o financijskom položaju (FP),
2. Izvještaj o sveobuhvatnoj dobiti (SD),
3. Izvještaj o novčanim tokovima (NT),
4. Izvještaj o promjenama kapitala (PK),
5. Bilješke uz financijske izvještaje.
(2) Sadržaj i struktura financijskih izvještaja propisani su obrascima Priloga 1. koji čine sastavni dio ovoga Pravilnika.
(3) Bilješke uz financijske izvještaje iz stavka 1. točke 5. ovoga članka sastavljaju se u skladu s odredbama Međunarodnih standarda financijskog izvještavanja.
Struktura i sadržaj dodatnih izvještaja
Članak 5.
(1) Dodatne izvještaje čine:
1. Izvještaj o strukturi portfelja – operativni leasing (SP-OL),
2. Izvještaj o strukturi portfelja – financijski leasing (SP-FL),
3. Izvještaj o strukturi portfelja – zajmovi (SP-Z),
4. Izvještaj o promjenama ispravka vrijednosti (IV),
5. Izvještaj o neto knjigovodstvenoj vrijednosti imovine u operativnom leasingu (NKV-OL),
6. Izvještaj o starosnoj strukturi dospjele neplaćene financijske imovine (SFI),
7. Izvještaj o valutnoj strukturi imovine i obveza (VS-IO),
8. Izvještaj o ročnoj strukturi imovine i obveza (RS-IO),
9. Izvještaj o minimalnim plaćanjima leasinga (MP),
10. Izvještaj o preuzetoj imovini (PI),
11. Izvještaj o objektima danim u zakup i najam (Z-N),
12. Izvještaj o velikim izloženostima (VI),
13. Izvještaj o kreditorima (KR),
14. Izvještaj o kvaliteti portfelja (KP).
(2) Sadržaj i struktura dodatnih izvještaja propisani su obrascima Priloga 2. koji čine sastavni dio ovoga Pravilnika.
Sastavljanje financijskih i dodatnih izvještaja
Članak 6.
(1) Leasing društvo sastavlja godišnje i tromjesečne financijske i dodatne izvještaje.
(2) Način popunjavanja financijskih i dodatnih izvještaja Agencija propisuje uputom za popunjavanje financijskih i