 jamstvo obavještavanja i jamstvo prava na pristup sudu«. Istaknuo je da mu je povrijeđeno jamstvo pravne sigurnosti koje osigurava da svi građani u istim procesnim situacijama mogu očekivati (i ostvariti) istu kvalitetu postupanja od strane sudskih tijela, jer da u konkretnom postupku on, kao državljanin Mađarske nije dobio »isti kvalitet prava i kvalitetu postupanja kakav bi hrvatski državljanin imao u istoj procesnoj poziciji – dostave poziva za prvo ispitivanje osumnjičenika«. U ustavnoj tužbi podnositelj je naveo:
»U predmetnom kaznenom postupku sudovi su odlučili odstupiti od dostave propisane kogentnim normama ZKP-a, a posebno Vrhovni sud Republike Hrvatske, iako u spornoj odluci navodi slijedeće razloge:
'formalna dostava pismena u pravilu predstavlja preduvjet koji se mora zadovoljiti kako bi se utvrdilo je li neka osoba izbjegava javljanje pravosudnim tijelima' (cit. Rješenje VSRH posl. broj Kž-272/14 od 18.srpnja 2014.g.), time su u cijelosti – kako za predmetni slučaj, tako i za Podnositelja i buduće slučajeve – stvorili pravnu nesigurnost.
Kako sud može reći da se ne derogabilna pravna norma primjenjuje 'u pravilu'?
Da bi došlo do selektivne primjene norme, sama norma mora onome koji ju primjenjuje davati mogućnost da je po vlastitom nahođenju, diskrecionom ocjenom, primjeni ili ne primjeni. Stoga bi koristeći gramatičku metodu tumačenja zakona, u citiranim odredbama ZKP-a trebala stajati riječ 'može'. Odnosno čl. 175. ZKP-a bi u toj hipotetskoj situaciji trebao glasiti: 'Pozivanje se može obaviti neposrednom dostavom zatvorenog pisanog poziva koji sadrži...' A to nije slučaj predviđen ZKP-om.
Kakvo jamstvo daju hrvatski sudovi ako sami, bez postojanja zakonske norme uskrate osumnjičeniku pravo koje nije derogabilno?
Predmetna pravna situacija odgovara hipotetskoj situaciji u kojoj bi npr. Hrvatska pošta bila u štrajku, pa posljedično tome okrivljenicima ne bi mogla biti izvršena dostava pismena. Da li bi i ovakvoj zamišljenoj situaciji sud jednako postupio, tj. derogirao pravila o osobnoj dostavi i arbitrarno zaključio da 'nije svrsishodno' na njoj insistirati jer recimo nije predvidivo koliko dugo će trajati štrajk?
Nadalje, neprihvatljiv je stav Vrhovnog suda Republike Hrvatske unatoč nespornoj činjenici da okrivljenik nije bio formalno obaviješten o postupku, da je on za odvijanje predmetnog kaznenog postupka mogao saznati iz hrvatskih i mađarskih medija, dakle 'po čuvenju' i tu okolnost onda VSRH de facto izjednačuje s formalnom dostavom sudskog pismena. Čak i kada bi bilo točno, da se podnositelj mogao o postojanju postupka informirati u medijima, takvo informiranje ne može zadovoljiti pretpostavku da se Podnositelj mogao 'tom pozivu' i odazvati. Naime, riječ je tek o generalnoj, općenitoj neprovjerenoj informaciji iz koje podnositelj nije mogao saznati niti dan niti sat kada bi trebao pristupiti, a niti mjesto gdje bi trebao pristupiti. Ujedno podnositelj ustavne tužbe nije mogao saznati niti naziv kaznenog djela koje mu se stavlja na teret. Prema tome, nerazumno je izjednačavati hipotetski saznanje o postojanju kaznenog postupka sa točnim i specifičnim saznanjem o vremenu i mjestu zakazanog ročišta.«
Podnositelj smatra da je u tumačenju prava u ovom slučaju Vrhovni sud postupao nedopustivo arbitrarno, nedosljedno i nezakonito. U ustavnoj tužbi se navodi:
»Podnositelj ustavne tužbe ukazuje kako sintagme koje u spornom rješenju koristi VSRH: 'nesvrsishodno', 'u pravilu se vrši' te utvrđenje pravno relevantnim pozivanje okrivljenika putem medija, predstavljaju nedopustivu arbitrarnost u postupanju.
Podnositelj ustavne tužbe želi stoga u daljnjem obrazloženju ustavne tužbe, koristeći tzv. Wednesburški test ukazati naslovu da je odluka Vrhovnog suda Republike Hrvatske arbitrarna, samovoljna i nedosljedna te protivna načelu pravičnosti. Wednesburški test spominje se u presudama Europskog suda za ljudska prava kada se sud odluči upustiti u tumačenje domaćeg prava u predmetima gdje uoči arbitrarnost domaćih sudova