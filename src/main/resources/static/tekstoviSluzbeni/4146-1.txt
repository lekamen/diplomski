 razloga navedenih u obrazloženju odluke.
Zainteresirana osoba, u svom odgovoru na tužbu, navodi kako tužitelj nije dokazao da bi sa njim 12. srpnja 2011., sklopio ugovor na daljinu, niti da mu je dostavio pisanu potvrdu o prethodnoj usmenoj obavijesti. Bez obzira na navedeno smatra da bi za produljenje neke ugovorne obveze trebao postojati izričit pristanak druge ugovorne strane, a koji pristanak on nikada nije dao. Naime, zainteresirana osoba ukazuje kako boluje od Alzheimerove bolesti te da se i ne javlja na telefonske pozive, iz kojeg razloga se on nije javio niti na poziv tužitelja, već je to učinila njegova sestra Ana Belas. Stoga se u cijelosti pridružuje navodima tuženika i predlaže Sudu da odbije tužbu, iz razloga navedenih u obrazloženju osporenog rješenja.
Sud je, 20. travnja 2016., održao usmenu i javnu raspravu, zaključenu u prisutnosti opunomoćenice tuženika, odsutnosti uredno pozvanog tužitelja i odsutnosti uredno pozvane zainteresirane osobe, čime je strankama, u skladu s odredbom članka 6. Zakona o upravnim sporovima (»Narodne novine«, broj 20/10., 143/12. i 152/14.), dana mogućnost da se izjasne o zahtjevima i navodima drugih stranaka te o svim pitanjima koja su predmet ovog upravnog spora.
Radi ocjene zakonitosti osporene odluke Sud je u istu izvršio uvid te je, radi točnog utvrđenja činjeničnog stanja, izvršio uvid u spis tuženika i priložene isprave.
Na temelju razmatranja svih činjeničnih i pravnih pitanja Sud je, sukladno članku 55. stavak 3. Zakona o upravnim sporovima, utvrdio da tužbeni zahtjev nije osnovan.
Člankom 41. stavak 1. Zakona o elektroničkim komunikacijama (»Narodne novine«, broj 73/08., 90/11. i 133/12. – u daljnjem tekstu Zakon), propisano je da se prava i obveze iz pretplatničkog odnosa između operatora javnih komunikacijskih usluga i pretplatnika tih usluga uređuju njihovim međusobnim ugovorom.
Člankom 41. stavak 4. Zakona određeno je da su sastavni dijelovi pretplatničkog ugovora opći uvjeti poslovanja, uvjeti korištenja usluga i cjenik usluga za koje se taj ugovor sklapa. Pretplatnički ugovor mora sadržavati odredbe koje su utvrđene posebnim zakonom kojim je uređena zaštita potrošača, te drugim posebnim propisima. Obvezno trajanje pretplatničkog ugovora ne može biti dulje od dvije godine, pri čemu operatori javnih komunikacijskih usluga moraju nuditi i pretplatničke ugovore u trajanju od jedne godine. Ugovori sklopljeni putem sredstava daljinske komunikacije, ili elektroničke trgovine, kao i ugovori sklopljeni izvan poslovnih prostora operatora, moraju sadržavati odredbe u skladu s posebnim propisima.
Člankom 44. stavak 1. Zakona o zaštiti potrošača (»Narodne novine«, broj 79/07., 125/07., 79/09., 89/09. i 78/12.), propisano je da potrošač mora dobiti potvrdu prethodne obavijesti u pisanom ili u nekom drugom, potrošaču dostupnom trajnom mediju, što je moguće prije, a najkasnije u trenutku isporuke proizvoda, odnosno najkasnije na dan početka pružanja usluge, ako mu potvrda prethodne obavijesti u tom obliku nije bila dostavljena prije sklapanja ugovora.
Člankom 44. stavak 4. Zakona o zaštiti potrošača određeno je da u slučajevima u kojima je dužan izdati potvrdu prethodne obavijesti, teret dokaza izdavanja te obavijesti je na trgovcu.
U ovom predmetu nije sporno kako tužitelj nema materijalan dokaz da je dostavio potvrdu prethodne obavijesti zainteresiranoj osobi najkasnije u trenutku isporuke proizvoda, odnosno najkasnije na dan početka pružanja usluge, ako mu potvrda prethodne obavijesti u tom obliku nije bila dostavljena prije sklapanja ugovora.
Tužitelj ukazuje kako je, bez obzira na nepostojanje takvog dokaza, potrošaču prethodna obavijest izdana putem telefonske obavijesti, 12. srpnja 2011., kojom prilikom je, prije sklapanja ugovora, pretplatnik upoznat sa svim bitnim elementima ugovora, iz kojeg razloga takvu obavijest naknadno nije trebalo dostavljati.
Prvotno, Sud uočava kako se prethodna obavijest ne može korisniku izdati telefonski, ni prije, ali ni nakon sklapanja ugovora.