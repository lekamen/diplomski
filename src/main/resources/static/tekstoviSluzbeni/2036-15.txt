 i dojmu njihove poštenosti. U tom je smislu Ustavni sud u Izvješću broj: U-X-6472/2010 utvrdio i određene pozitivne obveze zakonodavca.
41. Čini se, međutim, da je Izvješće broj: U-X-6472/2010 do sada čitano selektivno, što se može zaključiti i po prijedlogu koji se razmatra u ovom ustavnosudskom postupku. Naime, to je izvješće pogrešno svedeno na jednokratnu obvezu Hrvatskog sabora da svojom političkom odlukom izmijeni područja i granice deset (10) općih izbornih jedinica, kako bi se međusobni broj birača upisanih u popis birača u tim jedinicama doveo u okvire raspona +/– 5%.
Suprotno tome, izmjene i dopune ZIJIZ-a, koje se u Izvješću broj: U-X-6472/2010 zahtijevaju, primarno se odnose na obvezu Hrvatskog sabora da na cjelovit način zakonski uredi tzv. delimitacijski postupak utemeljen na pravilima struke, pri čemu se ta pravila dijelom i navode. Prema tome, izmjene i dopune ZIJIZ-a, koje se zahtijevaju u Izvješću broj: U-X-6472/2010, u prvom redu idu za tim da se određivanje i periodično usklađivanje područja i granica općih izbornih jedinica objektiviziraju pravnom normom te podrede pravilima struke i na taj način izuzmu iz isključive domene političkog odlučivanja. Izmjena postojećih područja i granica deset (10) općih izbornih jedinica bila bi samo objektivna posljedica uvođenja tog mehanizma.
Kako bi se otklonile bilo kakve dvojbe u vezi sa zahtjevima koje je Ustavni sud postavio u Izvješću broj: U-X-6472/2010, ono je citirano u točkama 24. i 25. ovog rješenja.
42. Venecijanska komisija je u svom Kodeksu dobre prakse u izbornim pitanjima (Code of Good Practice in Electoral Matters), koje je prihvaćeno na njezinoj 51. plenarnoj sjednici (Venecija, 5. i 6. srpnja 2002.), zajedno s obrazloženjem (Explanatory Report), koje je prihvaćeno na njezinoj 52. plenarnoj sjednici (Venecija, 18. i 19. listopada 2002.), postavila sljedeće pravne standarde kad je riječ o jednakosti biračkog prava i višemandatnim izbornim jedinicama:
»2. Jednako biračko pravo Ono obuhvaća: 2.1. Jednaka prava glasa: svaki birač u načelu ima jedan glas; u izbornim sustavima koji biračima daju više od jednog glasa, svaki birač ima jednak broj glasova. 2.2. Jednaku težina glasova (voting power): mjesta« (u predstavničkom tijelu – op. Ustavni sud) »moraju biti podjednako (evenly) distribuirana među izbornim jedinicama. i. To se u najmanju ruku mora primjenjivati u izborima za donje domove parlamenata i na regionalnim i lokalnim izborima: ii. Ona« (jednaka težina glasova – op. Ustavni sud) »obuhvaća jasnu i uravnoteženu distribuciju mjesta« (u predstavničkom tijelu – op. Ustavni sud) »po izbornim jedinicama prema jednom od sljedećih mjerila raspodjele: broj stanovnika, broj državljana koji prebivaju na području izborne jedinice (uključujući maloljetne osobe), broj registriranih birača, a moguć je i broj stanovnika koji stvarno glasuju. Može se predvidjeti i odgovarajuća kombinacija tih kriterija. iii. U obzir se mogu uzeti geografski kriterij te administrativne, ili moguće čak i povijesne, granice. iv. Dopustivo odstupanje od norme ne bi smjelo biti veće od 10%, a nikako ne bi smjelo prijeći 15%, osim u posebnim okolnostima (zaštita koncentrirane manjine, rijetko naseljena administrativna jedinica). v. Kako bi se zajamčila jednaka težina biračkih glasova, distribucija mjesta« (u predstavničkom tijelu – op. Ustavni sud) »mora se nadzirati barem svakih deset godina, po mogućnosti izvan izbornog razdoblja. vi. U višemandatnim izbornim jedinicama poželjno je da se mjesta« (u predstavničkom tijelu – op. Ustavni sud) »redistribuiraju tako da se ne redefiniraju granice izbornih jedinica, koje bi trebale, gdje je to moguće, koincidirati s administrativnim granicama.«
43. Uvažavajući te pravne standarde, kao i veličine deset (10) općih izbornih jedinica koje su u ZIZHS-u određene kao fiksni element izbornog sustava (14 zastupnika u svakoj jedinici), Ustavni sud je u Izvješću broj: U-X-6472/2010 utvrdio da se promjene u broju birača u općim izbornim jedinicama,