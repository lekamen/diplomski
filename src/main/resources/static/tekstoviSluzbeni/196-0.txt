8 23.01.2015 Pravilnik o ovlastima, obvezama i načinu rada liječničkih povjerenstava Hrvatskog zavoda za zdravstveno osiguranje
HRVATSKI ZAVOD ZA ZDRAVSTVENO OSIGURANJE
197
Na osnovi odredbe članka 127. stavka 3. Zakona o obveznom zdravstvenom osiguranju (»Narodne novine«, broj 80/13. i 137/13.) i članka 26. točke 20. Statuta Hrvatskog zavoda za zdravstveno osiguranje (»Narodne novine«, broj 18/09., 33/10., 8/11., 18/13. i 1/14.) Upravno vijeće Hrvatskog zavoda za zdravstveno osiguranje na 71. sjednici održanoj 27. studenoga 2014. godine, uz suglasnost ministra nadležnog za zdravlje, donijelo je
PRAVILNIK
O OVLASTIMA, OBVEZAMA I NAČINU RADA LIJEČNIČKIH POVJERENSTAVA HRVATSKOG ZAVODA ZA ZDRAVSTVENO OSIGURANJE
I. OPĆE ODREDBE
Članak 1.
(1) Ovim Pravilnikom, u skladu s odredbama Zakona o obveznom zdravstvenom osiguranju (u daljnjem tekstu: Zakon), utvrđuju se sastav liječničkih povjerenstava Hrvatskog zavoda za zdravstveno osiguranje (u daljnjem tekstu: Zavod), njihove ovlasti, obveze i način rada te izgled i sadržaj tiskanice nalaza, mišljenja i ocjene koju u okviru svojih ovlasti izdaju liječnička povjerenstva Zavoda.
(2) Izrazi koji se koriste u ovom Pravilniku, a imaju rodno značenje, bez obzira na to jesu li korišteni u muškom ili ženskom rodu, obuhvaćaju na jednak način muški i ženski rod.
Članak 2.
(1) Liječnička povjerenstva Zavoda sudjeluju u postupcima pokrenutim radi ostvarivanja prava iz obveznog zdravstvenog osiguranja provođenjem stručno-medicinskog vještačenja o postojanju medicinskih indikacija za priznavanje prava osiguranih osoba Zavoda (u daljnjem tekstu: osigurane osobe) na zdravstvenu zaštitu i drugih prava iz obveznog zdravstvenog osiguranja u skladu sa Zakonom, općim aktima Zavoda i ovim Pravilnikom.
(2) Osim u postupcima iz stavka 1. ovoga članka liječnička povjerenstva Zavoda sudjeluju i u postupcima pokrenutim radi ostvarivanja drugih prava osiguranih osoba kada ih na to ovlašćuje poseban zakon.
Članak 3.
(1) Liječnička povjerenstva Zavoda iz članka 2. ovoga Pravilnika su:
1. liječničko povjerenstvo regionalnog ureda Zavoda,
2. liječničko povjerenstvo Direkcije Zavoda,
3. liječničko povjerenstvo za ortopedska i druga pomagala Direkcije Zavoda,
4. više liječničko povjerenstvo Direkcije Zavoda.
(2) Liječnička povjerenstva regionalnih ureda Zavoda sudjeluju u postupcima pokrenutim radi ostvarivanja prava osiguranih osoba u prvom stupnju, a liječnička povjerenstva Direkcije Zavoda iz stavka 1. točke 2. do 4. ovoga članka sudjeluju u postupcima ostvarivanja prava osiguranih osoba u drugom stupnju, odnosno u prvom stupnju kada je to određeno općim aktom Zavoda, ako Zakonom, posebnim zakonom, ovim Pravilnikom ili drugim općim aktom Zavoda nije drugačije propisano.
(3) U ostvarivanju prava osiguranih osoba Zavoda na rodiljne i roditeljske potpore prema posebnom zakonu u prvom stupnju sudjeluje liječničko povjerenstvo regionalnog ureda Zavoda, a u drugom stupnju liječničko povjerenstvo Direkcije Zavoda.
(4) U ostvarivanju prava osiguranih osoba na prekograničnu zdravstvenu zaštitu u drugoj državi članici Europske unije (u daljnjem tekstu: država EU), u skladu s odredbama članka 20. stavka 1. Uredbe (EZ) br. 883/2004. Europskog parlamenta i vijeća od 29. travnja 2004. godine (u daljnjem tekstu: Uredba 883/2004.) o koordinaciji sustava socijalne sigurnosti te članka 28. Zakona, u prvom stupnju sudjeluju liječnička povjerenstva regionalnih ureda Zavoda, a u drugom stupnju liječničko povjerenstvo Direkcije Zavoda.
Članak 4.
(1) Članovi liječničkih povjerenstava regionalnih ureda Zavoda, u pravilu, su radnici Zavoda.
(2) Članovi liječničkih povjerenstava Direkcije Zavoda iz članka 3. stavka 1. točke 2. do 4.ovoga Pravilnika radnici su Zavoda.
(3) Broj vijeća liječničkih povjerenstava regionalnih ureda Zavoda te područje njihove nadležnosti utvrđuje posebnim aktom ravnatelj Zavoda na prijedlog voditelja regionalnog ureda Zavoda.
II. SASTAV I OBVEZE LIJEČNIČKIH POVJERENSTAVA ZAVODA
Članak 5.
(1) Liječnička povjerenstva 