 otkupa udjela u skladu s člankom 279. stavkom 1. ovoga Zakona.
(9) Kada društva za upravljanje trguju udjelima fonda prenositelja i fonda preuzimatelja u skladu s dijelom šestim glavom 1. poglavljem 5. ovoga Zakona, obavijest o pripajanju se ulagateljima u državi članici domaćinu UCITS fonda dostavlja na službenom jeziku te države članice ili na jeziku koji je odobrilo nadležno tijelo te države.
(10) U slučaju prekograničnog pripajanja, društva za upravljanje fondom prenositeljem i fondom preuzimateljem moraju jednostavnim jezikom objasniti sve uvjete i postupke u vezi s drugim fondom, a koji se razlikuju od onih koji se uobičajeno koriste u drugoj državi članici.
(11) Ako obavijest o pripajanju iz ovoga članka sadržava sažetak ključnih točaka o namjeravanom pripajanju, takav sažetak mora upućivati na dijelove obavijesti koje sadržavaju detaljnije informacije.
Način dostave obavijesti o pripajanju
Članak 272.
(1) Obavijesti iz članka 271. ovoga Zakona dostavljaju se ulagateljima u pisanom obliku ili na drugom odgovarajućem trajnom mediju.
(2) Kada se obavijesti dostavljaju svim ili nekim ulagateljima putem elektroničke pošte, moraju biti ispunjeni sljedeći uvjeti:
a) dostava obavijesti je primjerena kontekstu u kojem se odvija ili će se odvijati poslovanje između ulagatelja i društava za upravljanje fondom prenositeljem i fondom preuzimateljem i
b) ulagatelj je izričito odabrao obavještavanje putem elektroničke pošte.
(3) Kada se u skladu s odredbama ovog članka podaci ulagateljima daju putem mrežne stranice, moraju biti ispunjeni sljedeći uvjeti:
a) ulagatelj je putem elektroničke pošte obaviješten o adresi mrežne stranice i mjestu na stranici gdje se traženim podacima može pristupiti
b) podaci su neprekidno dostupni i redovito se ažuriraju
c) traženim podacima ulagatelj pristupa putem dodijeljenog korisničkog imena i pripadajuće zaporke
d) dostava obavijesti je primjerena kontekstu u kojem se odvija ili će se odvijati poslovanje između ulagatelja i društava za upravljanje fondom prenositeljem i fondom preuzimateljem i
e) ulagatelj izričito bira obavještavanje putem mrežne stranice.
(4) U smislu stavaka 2. i 3. ovoga članka, dostava obavijesti putem elektroničkih komunikacija smatra se primjerenom kontekstu u kojem se odvija ili će se odvijati poslovanje društava za upravljanje fondom prenositeljem i fondom preuzimateljem i njihovih ulagatelja, kada ulagatelj dostavi valjanu adresu elektroničke pošte.
Dostava ključnih podataka za ulagatelje
Članak 273.
(1) Postojećim ulagateljima fonda prenositelja društvo za upravljanje fondom preuzimateljem dostavit će ažuriranu verziju ključnih podataka za ulagatelje fonda preuzimatelja.
(2) Ključni podaci za ulagatelje fonda preuzimatelja moraju se dostaviti postojećim ulagateljima fonda preuzimatelja, onda kad su zbog predloženog pripajanja izmijenjeni i/ili dopunjeni.
Novi ulagatelji
Članak 274.
Između datuma kad se obavijest iz članka 271. ovoga Zakona dostavi ulagateljima i datuma pripajanja, obavijest o pripajanju i ažurirani ključni podaci za ulagatelje fonda preuzimatelja moraju se dostaviti svakoj osobi koja stječe udjele bilo fonda prenositelja ili fonda preuzimatelja ili zatraži primjerke pravila fonda, prospekt ili ključne podatke za ulagatelje bilo kojeg od fondova koji sudjeluju u pripajanju.
Odbijanje zahtjeva za izdavanje odobrenja za pripajanje
Članak 275.
Agencija će odbiti zahtjev za izdavanje odobrenja za pripajanje ako:
1. utvrdi da nisu poštovane odredbe ovoga poglavlja Zakona ili
2. nije dozvoljeno trgovanje udjelima fonda preuzimatelja u Republici Hrvatskoj i svim drugim državama članicama u kojima je dozvoljeno trgovanje udjelima fonda prenositelja.
Revizija pripajanja
Članak 276.
(1) Prije dana izračuna omjera zamjene i dana provođenja statusne promjene, pripajanje mora revidirati revizor kojeg je, u suglasnosti s depozitarom fonda prenositelja, imenovalo društvo za upravljanje fondom prenositeljem.
(2) Na temelju revizije iz stavka 1. ovoga članka revizor je