proizvoda.
(7) Nakon završenog postupka potvrđivanja sukladnosti kontrolno tijelo izdaje potvrdu o sukladnosti proizvoda sa specifikacijom (u daljnjem tekstu: potvrda o sukladnosti) korisniku oznake te istu u roku od sedam dana od dana izdavanja dostavlja Ministarstvu.
(8) Potvrdu o sukladnosti kontrolno tijelo izdaje proizvođaču iz stavka 6. ovoga članka koji je prošao postupak potvrđivanja sukladnosti.
(9) Ministarstvo vodi evidencije iz stavka 6. ovoga članka sukladno potvrdama o sukladnosti koje je dostavilo kontrolno tijelo.
(10) Ako kontrolno tijelo utvrdi da proizvođač iz stavka 6. ovoga članka kao i svaki sudionik u lancu proizvodnje, prerade i distribucije ne proizvodi proizvod u skladu sa specifikacijom proizvoda, odnosno utvrdi velike nesukladnosti, o tome mora bez odgađanja izvijestiti Ministarstvo i nadležnu inspekciju.
(11) Ministarstvo na prijedlog tijela nadležnih za službenu kontrolu i/ili kontrolnih tijela briše subjekte iz stavka 6. ovoga članka iz evidencije iz stavka 9. ovoga članka.
(12) Postupak potvrđivanja sukladnosti, rokove, strukturu troškova i visinu naknade za provedbu postupka, sadržaj potvrde o sukladnosti, uvjete za poništavanje potvrda o sukladnosti, sadržaj i način vođenja evidencije ministar propisuje pravilnikom.
Neobvezni izrazi kvalitete Europske unije
Članak 97.
(1) Neobvezni izrazi kvalitete, sukladno Uredbi (EU) br. 1151/2012, su:
– »planinski proizvod«
– »proizvod otočne poljoprivrede«
– »lokalna poljoprivreda«
– »izravna prodaja«.
(2) Zahtjev za korištenje neobveznog izraza kvalitete iz stavka 1. ovoga članka Ministarstvu može podnijeti fizička ili pravna osoba ili skupina, koja ima sjedište ili prebivalište u Republici Hrvatskoj, za proizvode koje proizvodi.
(3) Postupak odobravanja korištenja neobveznih izraza kvalitete iz stavka 1. ovoga članka provodi Povjerenstvo koje osniva ministar.
(4) Nakon provedenoga postupka iz stavka 3. ovoga članka ministar na prijedlog Povjerenstva rješenjem odobrava korištenje neobveznog izraza kvalitete.
(5) Ministarstvo vodi evidenciju korisnika neobveznog izraza kvalitete Europske unije.
(6) U slučaju neispunjavanja propisanih pravila ili na zahtjev podnositelja zahtjeva iz stavka 2. ovoga članka ministar donosi rješenje o prestanku prava korištenja neobveznog izraza kvalitete, nakon čega Ministarstvo briše korisnika iz evidencije iz stavka 5. ovoga članka.
(7) Postupak odobravanja, detaljna pravila korištenja, obrasce, rokove, sadržaj i način vođenja evidencija ministar propisuje pravilnikom.
(8) Protiv rješenja iz stavaka 4. i 6. ovoga članka nije dopuštena žalba, već se može pokrenuti upravni spor.
(9) Odredba stavka 1. podstavka 2. ovoga članka primjenjuje se ne dovodeći u pitanje odredbe označavanja proizvoda prema Zakonu o otocima.
Nacionalni neobvezni izraz kvalitete i dobrovoljni sustavi kvalitete
Članak 98.
(1) Sustav nacionalnog neobveznog izraza kvalitete i priznavanje dobrovoljnih sustava kvalitete za poljoprivredne i prehrambene proizvode uspostavlja i provodi Ministarstvo.
(2) Nacionalnim neobveznim izrazom kvalitete označavaju se poljoprivredni i prehrambeni proizvodi koji po svom fizikalno-kemijskom sastavu, senzorskim svojstvima, načinu proizvodnje i prerade, korištenim sastojcima i/ili sirovinama ili nekom drugom posebnošću pozitivno odstupaju od proizvoda iste kategorije.
(3) Zahtjev za korištenje nacionalnoga neobveznog izraza kvalitete Ministarstvu može podnijeti fizička ili pravna osoba ili skupina koja ima sjedište ili prebivalište u Republici Hrvatskoj i koja proizvodi proizvod iz stavka 2. ovoga članka.
(4) Zahtjev za priznavanje dobrovoljnog sustava kvalitete Ministarstvu može podnijeti skupina koja ima sjedište ili prebivalište u Republici Hrvatskoj i koja predstavlja proizvođače koji imaju sjedište ili prebivalište u Republici Hrvatskoj i koji proizvode poljoprivredne i/ili prehrambene proizvode.
(5) Postupak provjere sukladnosti zahtjeva iz stavaka 3. i 4. ovoga članka i odobravanje korištenja izraza nacionalnog