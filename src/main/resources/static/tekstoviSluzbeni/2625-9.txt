 ministara državama članicama o zaštiti ljudskih prava i dostojanstva osoba s duševnim smetnjama od 22. rujna 2014. glase kako slijedi:
»Glava III. – Prisilni smještaj u psihijatrijske ustanove i prisilno liječenje za mentalne poremećaje
(...)
Članak 17. – Kriteriji za prisilni smještaj
1. Osoba može biti podvrgnuta prisilnom smještaju samo ako su ispunjeni svi sljedeći uvjeti:
i. osoba ima mentalni poremećaj;
ii. stanje osobe predstavlja značajan rizik od ozbiljne štete za zdravlje te ili neke druge osobe;
iii. smještajem je obuhvaćena terapijska svrha;
iv. nisu dostupna manje ograničavajuća sredstva za pružanje odgovarajuće skrbi;
v. uzeto je u obzir mišljenje dotične osobe.
2. Zakonom može biti predviđeno da osoba iznimno može biti podvrgnuta prisilnom smještaju, u skladu s odredbama ove glave, na najkraće potrebno razdoblje kako bi se utvrdilo ima li osoba mentalni poremećaj koji predstavlja značajan rizik od ozbiljne štete za njeno zdravlje ili za druge ako:
i. ponašanje osobe snažno upućuju na postojanje takvog poremećaja;
ii. stanje osobe očigledno predstavlja takav rizik;
iii. ne postoji prikladno, manje ograničavajuće sredstvo za to utvrđivanje i
iv. uzeto je u obzir mišljenje dotične osobe.
Članak 18. – Kriteriji za prisilno liječenje
Osoba može biti podvrgnuta prisilnom liječenju samo ako su ispunjeni svi sljedeći uvjeti:
i. osoba ima mentalni poremećaj;
ii. stanje osobe predstavlja značajan rizik od ozbiljne štete za vlastito zdravlje ili za druge osobe;
iii. nisu dostupna manje nametljiva sredstva za pružanje odgovarajuće skrbi;
iv. uzeto je u obzir mišljenje dotične osobe.
(...)
Članak 22. – Pravo na obaviještenost
1. Osobe podvrgnute prisilnom smještaju ili prisilnom liječenju trebale bi odmah biti obaviještene, usmeno ili pismeno, o svojim pravima i raspoloživim pravnim sredstvima.
2. Trebalo bi ih se redovito i na primjeren način obavještavati o razlozima odluke i kriterijima za njezino moguće produženje ili ukidanje.
3. Trebalo bi obavijestiti i zastupnika osobe, ako postoji.«
Rezolucija 1642 (2009) Parlamentarne skupštine o pristupu pravima za osobe s invaliditetom i njihovom punom i aktivnom sudjelovanju u društvu; potvrđena Preporukom 1854 (2009) Parlamentarne skupštine od 26. siječnja 2009.
19. Mjerodavni dio Rezolucije 1642 (2009) Parlamentarne skupštine o pristupu pravima za osobe s invaliditetom i njihovom punom i aktivnom sudjelovanju u društvu glasi:
»7. Prije svega, Skupština poziva države članice da jamče da ljudi s invaliditetom zadržavaju i ostvaruju poslovnu sposobnost na ravnopravnoj osnovi s drugim članovima društva tako da:
7.1. osiguraju da njihovo pravo na donošenje odluka nije ograničeno ili zamijenjeno drugima, da su mjere koje se odnose na njih pojedinačno prilagođene njihovim potrebama i da ih osoba za podršku može podržati u donošenju odluka; (...)«
C. Europska unija
20. U istraživanju provedenom 2012. godine pod nazivom »Prisilni smještaj i prisilno liječenje osoba s duševnim smetnjama« (Luksemburg, izdanje Ureda za publikacije Europske unije 2012. godine, u daljnjem tekstu: Izvješće) Agencija Europske unije za temeljna prava razmotrila je komparativne pravne okvire i prakse država članica EU-a. Navode se dijelovi Izvješća:
»56. Što se tiče zakonskih kriterija za prisilni smještaj i prisilno liječenje, FRA je primijetila da je kriterij postojanja duševnih smetnji predviđen u svim nacionalnim zakonodavstvima. Iako taj kriterij nije sam po sebi bio dovoljan da opravda prisilni smještaj i prisilno liječenje, nacionalna zakonodavstva se razlikuju s obzirom na druge potrebne kriterije, pogotovo one utvrđene prema Rec(2004)10 (vidjeti prethodni stavak 52.).
57. Posebice, u dvanaest država članica EU-a (Austriji, Belgiji, Bugarskoj, Cipru, Češkoj, Njemačkoj, Estoniji, Mađarskoj, Litvi, Luksemburgu, Malti i Nizozemskoj) postojanje značajnog rizika od ozbiljne štete za sebe ili druge i potvrđene duševne smetnje dva su glavna uvjeta koji opravdavaju prisilni smještaj. Potreba za terapijskom