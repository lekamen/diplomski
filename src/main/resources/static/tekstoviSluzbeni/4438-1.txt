na duševno i tjelesno zdravlje iz razloga što je tužitelj primjereno liječen, te zbog takovog liječenja nisu nastupile nikakve zdravstvene posljedice. Iz priložene medicinske dokumentacije i iskaza svjedoka ... proizlazi doista da je tužitelju kroz cijelo razdoblje boravka u Kaznionici Lepoglava pružena sveobuhvatna pomoć, čak štoviše da je povrh ordiniranih lijekova tužitelj tražio i druge lijekove prema svojoj vlastitoj prosudbi, a utvrđeno je da su bolesti koje je tužitelj spominjao već otprije postojale kod tužitelja odnosno prije dolaska u Kaznionicu, a s obzirom da se radi o ovisniku kako je to opisano po svjedoku dr. Mihovilović Juraju, a bolest jetre ... nikada nije dijagnosticiran ... Konačno tužitelj u prijepornom vremenu, a što su potvrdili ... svjedoci nikada nije iznosio pismene prigovore na nehumani smještaj u Kaznionici i na neadekvatno liječenje a kojim bi bilo pogoršano njegovo zdravstveno stanje. S obzirom da je sud sve ove činjenice utvrdio na temelju provedenog dokaznog postupka i uvida u liječničku dokumentaciju odbio je prijedlog za provođenje psihijatrijskog vještačenja, a također i očevida u Kaznionici Lepoglava, jer je provođenje ovih dokaza na sporne okolnosti ocijenio nepotrebnim. Tako je sud ocjenjujući ukupnu kvalitetu života tužitelja u konkretnoj ustanovi utvrdio da u prijepornom vremenu nije povrijeđeno njegovo pravo osobnosti na dostojanstvo zatvorenika i na njegovo duševno i tjelesno zdravlje ... Sud je kod odlučivanja u ovom slučaju primijenio odredbu čl. 1100. st. 1. ZOO-a, a u kojoj je regulirano da će u slučaju prava osobnosti, ako sud nađe da težina povrede i okolnosti slučaja to opravdavaju dosuditi pravičnu novčanu naknadu.
U konkretnom slučaju sud je utvrdio da težina povrede i okolnosti ovog slučaja ne opravdavaju dosuđenje naknade štete tužitelju, a iz toga razloga je njegov tužbeni zahtjev odbio u cijelosti kao neosnovan.«
4.1. Povodom podnositeljeve žalbe, Županijski sud u Varaždinu, Stalna služba u Koprivnici presudom broj: Gž-4500/14-2 od 5. veljače 2015. odbio je podnositeljevu žalbu i potvrdio prvostupanjsku presudu.
U obrazloženju svoje presude drugostupanjski sud je istaknuo:
»(...) Prvostupanjski sud je na temelju izvedenih dokaza utvrdio da je točno da tužitelj u Kaznionici Lepoglava boravi u prostorijama koje nisu u potpunosti adekvatne svojom površinom s obzirom na broj zatvorenika u toj prostoriji, no međutim u odnosu na ostale tvrdnje tužitelja utvrđuje da one nisu točne. Sud je naime, utvrdio da je tužitelju pružana adekvatna liječnička skrb, da je u nekoliko navrata dobivao uputnicu za preglede u Zatvorskoj bolnici u Zagrebu, no međutim, tužitelj je odbijao odlazak pravdajući se većim brojem zatvorenika koji se prevoze u tom slučaju. Također sud je utvrdio da su higijenski uvjeti u kaznionici primjereni i da nije točna tvrdnja tužitelja da pribor za jelo nije opran, a isto tako da dio prostorije koji je predviđen za obavljanje higijene nije odvojen od ostalog dijela prostorije u kojoj borave zatvorenici. Također sud je utvrdio da je tužitelju omogućeno bavljenje sportskim aktivnostima za vrijeme boravka u kaznionici, da može po svom izboru gledati TV program u za to predviđenim prostorima ... da se prostorije u kojima borave zatvorenici redovno provjetravaju i da nije točno da tužitelj boravi u nehumanim uvjetima kako tvrdi. Sama činjenica što prostori u kojima borave zatvorenici svojom površinom odnosno kvadraturom ne odgovaraju propisima, ne čine zahtjev tužitelja osnovanim, jer se moraju sagledavati u svojoj ukupnosti i s obzirom na sve utvrđeno prvostupanjski sud je utvrdio da uvjeti u kojima boravi tužitelj i postupanje tuženika u odnosu na smještaj tužitelja u Kaznionici u Lepoglavi, ne mogu potpasti pod domašaj čl. 3. Europske konvencije za zaštitu ljudskih prava i temeljnih sloboda, a niti mogu predstavljati povredu odredaba Zakona o izvršenju kazni zatvora i Zakona o obveznim odnosima te takvo postupanje nema stupanj težine i ne može se podvesti pod mučenje, 