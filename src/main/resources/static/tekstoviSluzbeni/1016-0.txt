52 13.05.2015 Pravilnik o provedbi Uredbe Komisije (EU) br. 1178/2011 o utvrđivanju tehničkih zahtjeva i administrativnih procedura vezano za članove posade zrakoplova u civilnom zrakoplovstvu u skladu s Uredbom (EZ) br. 216/2008 Europskog parlamenta i Vijeća
MINISTARSTVO POMORSTVA, PROMETA I INFRASTRUKTURE
1017
Na temelju članka 149. stavka 2. Zakona o zračnom prometu (»Narodne novine«, broj 69/09, 84/11, 54/13 i 92/14) ministar pomorstva, prometa i infrastrukture, donosi
PRAVILNIK
O PROVEDBI UREDBE KOMISIJE (EU) BR. 1178/2011 O UTVRĐIVANJU TEHNIČKIH ZAHTJEVA I ADMINISTRATIVNIH PROCEDURA VEZANO ZA ČLANOVE POSADE ZRAKOPLOVA U CIVILNOM ZRAKOPLOVSTVU U SKLADU S UREDBOM (EZ) BR. 216/2008 EUROPSKOG PARLAMENTA I VIJEĆA
OPĆE ODREDBE
Usklađenost s pravnim aktima Europske unije
Članak 1.
Ovim se Pravilnikom utvrđuje nadležno tijelo i prijelazne odredbe za provedbu Uredbe Komisije (EU) br. 1178/2011 od 3. studenoga 2011. o utvrđivanju tehničkih zahtjeva i administrativnih procedura vezano za članove posade zrakoplova u civilnom zrakoplovstvu u skladu s Uredbom (EZ) br. 216/2008 Europskog parlamenta i Vijeća (Tekst značajan za EGP) (SL 311, 25. 11. 2011.) (u daljnjem tekstu: Uredba (EU) br. 1178/2011) kako je izmijenjena i dopunjena.
Nadležno tijelo
Članak 2.
Nadležno tijelo za provedbu ovoga Pravilnika i Uredbe (EU) br. 1178/2011 u Republici Hrvatskoj je Hrvatska agencija za civilno zrakoplovstvo.
PRIJELAZNE I ZAVRŠNE ODREDBE
Avioni i helikopteri
Članak 3.
(1) Sva odobrenja izdana organizacijama koje osposobljavaju samo privatne pilote aviona u skladu sa JAR FCL 1, prestaju važiti 8. travnja 2018. ili do izdavanja odobrenja organizacijama za osposobljavanje u skladu sa Uredbom (EU) br. 1178/2011, ovisno o tome što nastupi ranije.
(2) Sva odobrenja izdana organizacijama koje osposobljavaju samo privatne pilote helikoptera u skladu sa JAR FCL 2, prestaju važiti 8. travnja 2018. ili do izdavanja odobrenja organizacijama za osposobljavanje u skladu sa Uredbom (EU) br. 1178/2011, ovisno o tome što nastupi ranije.
(3) Odobrenja registracija organizacija za osposobljavanje (PPL RF) izdana od strane Hrvatske agencije za civilno zrakoplovstvo u skladu sa zahtjevima JAR–FCL 1 ili JAR-FCL 2 prije stupanja na snagu ovoga Pravilnika, smatraju se valjanima do isteka rokova za usklađivanje predviđenih Uredbom (EU) br. 1178/2011, pod uvjetom da nastave udovoljavati uvjetima pod kojima su izdani.
Odgoda početka primjene pojedinih odredbi Uredbe (EU) br. 1178/2011
Članak 4.
(1) Početak primjene sljedećih odredbi Priloga I Uredbe (EU) br. 1178/2011 odgađaju se do 8. travnja 2018.:
a) odredbe koje se odnose na dozvole pilota jedrilica i balona,
b) odredbe poddijela B,
c) odredbe iz točaka FCL.800, FCL.805 i FCL.815,
d) odredbe poddijela J odjeljka 10.
(2) Početak primjene odredbi Priloga VI i VII koje se odnose na organizacije za osposobljavanje koje provode osposobljavanje za dozvolu pilota lakog zrakoplova, privatnog pilota, balona ili jedrilice odgađa se do 8. travnja 2018.
(3) Početak primjene odredbi Uredbe (EU) br. 1178/2011 koje se odnose na pilote koji posjeduju dozvolu i pripadajući certifikat o zdravstvenoj sposobnosti koje je izdala treća zemlja uključene u nekomercijalne operacije zrakoplova navedenih u članku 4. stavku 1. točki (b) ili (c) Uredbe (EZ) br. 216/2008. odgađaju se do 8. travnja 2016.
(4) Početak primjene odredbi Priloga VI i VII koje se odnose na organizacije za osposobljavanje koje provode osposobljavanje samo za nacionalnu dozvolu koja je u skladu s člankom 4. stavkom 3. Uredbe Komisije (EU) br. 1178/2011 prihvatljiva za konverziju u dozvolu pilota lakog zrakoplova (LAPL), dozvolu pilota jedrilice (SPL) ili dozvolu pilota balona (BPL) iz Dijela FCL (PART-FCL) odgađa se do 8. travnja 2018.
(5) Iznimno od stavaka 1. – 5. ovoga članka, odredbe Uredbe (EU) br. 1178/2011 za koje je tim stavcima propisano da se odgađa početak njihove primjene, mogu se primjenjivati na subjekte koji to zatraže i prije isteka razdoblja njihove odgode.
