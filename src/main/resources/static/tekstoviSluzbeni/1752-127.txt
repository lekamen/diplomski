 obzirom na položaj Konvencije u ustavnom poretku Republike Hrvatske, tijekom cijelog dokaznog postupka kazneni sud dužan je poštovati zahtjeve koji proizlaze iz načela procesne ravnopravnosti stranaka (načela jednakosti oružja), kao i sve ostale zahtjeve vezane uz prihvaćanje i ispitivanje dokaza koje je u svojoj praksi izgradio ESLJP.
441. U predmetu Asadbeyli i drugi protiv Azerbajdžana (presuda, 11. prosinca 2012., zahtjevi br. 3653/05, 14729/05 i dr.) ESLJP je ponovio temeljno pravilo koje primjenjuje prilikom ispitivanja navodnih povreda konvencijskih prava, a koje je u svojoj praksi prihvatio i Ustavni sud:
»110. S tim u vezi, Sud ponavlja da su Konvencija i njezini protokoli namijenjeni za zaštitu prava koja su provediva u praksi i djelotvorna, a ne teorijska ili prividna. Slijedeći to načelo pri ispitivanju prigovora koji su mu predočeni, Sud mora prodrijeti ispod površine (behind appearances) i istražiti zbilju situacije kojoj se prigovara.«
3.1. Opća pravila o prihvaćanju i ispitivanju dokaza u kaznenom postupku
442. Konvencija ne sadržava posebna pravila o dokazima, kao što ih ne sadržava ni Ustav. U presudi LB Interfinanz A. G. protiv Hrvatske (presuda, 27. ožujka 2008., zahtjev br. 29549/04) ESLJP je u tom smislu ponovio:
»26. Konvencija ne sadržava pravila o dokazima kao takvima. Na nacionalnim je sudovima da ocjenjuju dokaze i relevantnost pojedinog dokaza koji stranka želi izvesti. Unatoč tome, Sud se mora uvjeriti da je postupak kao cjelina, uključujući način na koji je prihvaćeno izvođenje dokaza, bio pravičan u smislu članka 6. stavka 1. …«
To je stajalište primjenjivo i u hrvatskom ustavnopravnom poretku.
443. U predmetu Huseyn i drugi protiv Azerbajdžana (presuda, 26. srpnja 2011., zahtjevi br. 35485/05, 45553/05 i dr.) ESLJP je izložio temeljna pravila o prihvaćanju i ispitivanju dokaza u kaznenom postupku. Mjerodavni dijelovi presude glase:
»(f) Prihvaćanje i ispitivanje dokaza i pravo na obrazloženu odluku
196. Sud na početku primjećuje da se predmet tužiteljstva (prosecution’s case) u velikoj mjeri temeljio na velikom broju svjedoka čija su očitovanja, dana prije suđenja (pre-trial statements), bila predočena pred sudom. Međutim, čini se da su svi ti svjedoci bili pozvani da svjedoče na raspravi i da je, u načelu, podnositeljima dana mogućnost da ih ispitaju. Što se tiče svjedoka obrane, istina je da je Porotni sud (Assize Court) dopustio ispitivanje samo nekih svjedoka koje je predložila obrana, a odbio je pozvati sve osobe ispitivanje kojih je tražila obrana. Iako je cilj članka 6. stavka 3. točke (d) Konvencije da u kaznenim postupcima osigura jednakost između obrane i tužiteljstva u odnosu na pozivanje i ispitivanje svjedoka, on optuženoj osobi ne daje neograničeno pravo na osiguravanje prisutnosti svjedoka na sudu. Domaće pravo stoga može propisati uvjete za prihvaćanje i ispitivanje svjedoka ako osigura da su ti uvjeti identični za svjedoke obiju strana. Slično tome, domaći sud je slobodan, ako se pridržava uvjeta Konvencije, odbiti pozvati svjedoke koje je predložila obrana, primjerice na osnovi toga što sud smatra da njihovi dokazi neće pridonijeti utvrđivanju istine (vidjeti X. protiv Austrije, br. 4428/70, odluka Komisije od 1. srpnja 1972.). Uzimajući u obzir dostupni materijal, Sud je zaključio kako nije jasno pokazano na koji bi način bilo koji svjedok kojeg je Porotni sud odbio ispitati mogao pomoći obrani podnositelja protiv specifičnih optužbi iznesenih protiv njih.
197. Sukladno tome, s obzirom na navedeno te uzimajući u obzir daljnje pritužbe stranaka u odnosu na ovu povredu, Sud smatra da glavno pitanje postavljeno u ovom dijelu prigovora nije u tome jesu li podnositelji bili u mogućnosti ispitati svjedoke tužiteljstva ili osigurati prisutnost svjedoka obrane, već jesu li način na koji su prikupljeni dokazi protiv podnositelja i način na koji ih je Porotni sud u konačnici ocijenio bili suglasni s konvencijskim zahtjevima. Sud posebno primjećuje da su se podnositelji žalili da je