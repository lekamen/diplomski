 s aspekta kaznene odgovornosti podnositelja za primanje mita.
»Koruptivni utjecaj«, dakle, ne objašnjava samo subjektivnu motivaciju zbog koje se podnositelj kao predsjednik Vlade zalaže za sklapanje tih ugovora iz nadležnosti Vlade (primanje dara). Svaki utjecaj predsjednika Vlade koji počiva na mitu ujedno je i »službena radnja koja se ne bi smjela obaviti« u smislu članka 347. stavka 1. KZ-a/97 (članka 293. stavka 1. KZ-a/11). Tako sklopljen pravni posao Vlade sam po sebi je protivan državnim interesima s obzirom na ustavni položaj i funkcije predsjednika Vlade.
419. Neosnovanim dokazivanjem u kaznenom postupku da su sklopljeni ugovori između Vlade i MOL-a bili protivni interesima Republike Hrvatske, kazneni sudovi preuzeli su ovlast »demokratske hrvatske države« da ocjenjuje jesu li ugovori »na štetu njezinih gospodarskih interesa«, kako je to formulirao ESLJP u presudi Stran Greek Refineries i Stratis Andreadis protiv Grčke (v. točku 412.). Štoviše, dokazivanje da su ti ugovori protivni interesima Republike Hrvatske nije bilo utemeljeno na testu javnog interesa, a ni na zaštićenom području interesa Republike Hrvatske koje je odredio Zakon o privatizaciji INA-e.
420. Time su se u slučaju INA-MOL nepotrebno otvorila pitanja poput ovih: smije li se sudska vlast na takav način miješati u ustavne zadaće zakonodavne i izvršne vlasti (članak 4. Ustava), i gdje završava kaznena odgovornost za primanje mita predsjednika Vlade, a započinje politička odgovornost Vlade za sklapanje spornih ugovora (članak 112. Ustava). Očito je da su se sudovi – otvorivši ta pitanja dokazivanjem da su sporni ugovori bili protivni interesima Republike Hrvatske – suočili s nepremostivim poteškoćama u pokušaju njihova rješavanja u okvirima sudskog kaznenog postupka u kojemu se odlučivalo o individualnoj krivnji predsjednika Vlade za kazneno djelo primanja mita.
421. Konkretnije, čini se da tijelo kaznenog progona pri navođenju u optužnici činjeničnog opisa kaznenog djela nije imalo u vidu sve konzekvencije takvog opisa (doduše, optužno vijeće bilo je u mogućnosti pravodobno utjecati na konačni sadržaj optužnice, ali to nije učinilo).
Stavljanje naglaska na štetne posljedice za državne interese sklapanja ugovora između Vlade i MOL-a od 30. siječnja 2009., a time i usmjeravanje suda da u kaznenom postupku dokazuje ono što je u optužnici (kasnije i u pravomoćnoj izreci presude) opisano kao »znajući«, to jest kao puna svijest podnositelja »da je zaključenje takvih ugovora protivno interesima Republike Hrvatske« i da su takvi ugovori doista »protivni interesima Republike Hrvatske« (v. točke 207. i 213.), značilo je instrumentalizaciju državnog interesa radi dokazivanja, u kaznenom postupku, krivnje optuženika za primanje mita.
421.1. Sve rečeno treba promatrati u svjetlu činjenice da je tijelo kaznenog progona u optužnici odustalo od optužbe da je podnositelj u slučaju INA-MOL počinio i kazneno djelo zlouporabe položaja i ovlasti predsjednika Vlade (v. točku 207.1.), a da se sam činjenični opis djela u nalogu o provođenju istrage (u kojem se navode dva djela, to jest i primanje mita i zlouporaba položaja i ovlasti – v. točku 194.) u osnovi ne razlikuje od onoga u optužnici (u kojoj se navodi samo primanje mita – v. točku 207.). Razlike postoje utoliko što je u optužnici brisana uloga Damira Polančeca, protiv kojega je istraga bila obustavljena, a umjesto toga se pojavilo »iskorištavanje« (od strane podnositelja) »autoriteta predsjednika Vlade Republike Hrvatske i predsjednika Hrvatske demokratske zajednice«, koji opis nije postojao u nalogu o provođenju istrage. Nadalje, u nalogu o provođenju istrage za podnositelja je bilo navedeno: »... znajući da će zaključenjem takvih ugovora biti prouzročena šteta državnom proračunu Republike Hrvatske«, ali je to u optužnici prošireno tako da opis glasi: »... znajući da je zaključenje takvih ugovora protivno interesima Republike Hrvatske«. Konačno, u nalogu o provođenju istrage bilo je navedeno da je »za zaključenje