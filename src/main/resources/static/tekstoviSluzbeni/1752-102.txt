u pravomoćnoj izreci prvostupanjske presude navedeno:
»... početkom studenog 2008. godine, na sjednici Predsjedništva Hrvatske demokratske zajednice« (podnositelj je – op. Ustavnog suda) »ponovio takvo stajalište, te iznio i nametnuo svoje unaprijed pripremljene zaključke ... zbog čega su prisutni članovi predsjedništva Hrvatske demokratske zajednice takve njegove zaključke, kao predsjednika Vlade Republike Hrvatske i predsjednika Hrvatske demokratske zajednice prihvatili, ...«
Treba podsjetiti da članak 347. stavak 1. KZ-a/97 govori o »službenoj osobi« kao onoj koja zahtijeva mito »da u granicama svoje ovlasti obavi službenu ili drugu radnju koju ne bi smjela obaviti«, a da članak 89. stavak 3. KZ-a/97 podvodi pod »službenu osobu« (kao mogućeg počinitelja delicta propria) samo »izabranog ili imenovanog dužnosnika« (u taksativno navedenim državnim i javnopravnim tijelima).
337. Sudovi su, međutim, u činjeničnom opisu djela, u okviru pravomoćne izreke prvostupanjske presude, obuhvatili podnositelja i u njegovoj ulozi predsjednika političke stranke, iako predsjednik političke stranke nije i ne može biti »izabrani ili imenovani dužnosnik« u smislu definicije službene osobe iz članka 89. stavka 3. KZ-a/97 (a to ne mogu biti ni članovi Vlade kada – kao članovi političke stranke – postupaju po nalozima predsjednika svoje političke stranke, pa bila to i ista osoba koja je predsjednik Vlade).
338. Dugim riječima, Ustavni sud ocjenjuje neprihvatljivim podvođenje predsjednika političkih stranaka i političkih stranaka kao takvih pod članak 89. stavak 3. KZ-a/97, pa i onda kada je takav predsjednik ujedno i predsjednik Vlade, a sama politička stranka ona koja ima većinu u Hrvatskom saboru i formira Vladu.
Posve je drugo pitanje može li predsjednik političke stranke biti kazneno odgovoran za primanje mita u svojstvu odgovorne osobe (članak 89. stavak 7. KZ-a/97) za obavljanje »druge« (ne »službene«) radnje koju ne bi smio obaviti. Međutim, tim se pitanjem sudovi nisu posebno bavili, pa ono ne može biti ni predmet razmatranja u ovom ustavnosudskom postupku.
339. Kao što je prethodno rečeno, članak 89. stavak 3. KZ-a/97 ne obuhvaća izrijekom čak ni predsjednika Vlade kao »službenu osobu« u smislu njegove kaznene odgovornosti za delicta propria. Stoga je već u tom pitanju postojala obveza sudova da protumače KZ/97 i podrobno obrazlože podvođenje podnositelja pod tu zakonsku odredbu.
U takvoj situaciji, Ustavni sud ne vidi kako bi se mogao opravdati pravomoćni dio izreke prvostupanjske presude koji – bez riječi dopunskog obrazloženja – u činjenični opis delicti proprii umeće predsjednika političke stranke i time poistovjećuje inkriminiranu »službenu radnju službene osobe« s radnjama podnositelja kao predsjednika političke stranke. To što je riječ o istoj osobi nije relevantno u pravnom smislu. S ustavnopravnog aspekta, relevantno je da takvo neprihvatljivo poistovjećivanje državnih i stranačko-političkih funkcija nije dopušteno u višestranačkom demokratskom sustavu (članak 3. Ustava) jer briše razliku između državne i stranačke politike.
340. S obzirom na to da je riječ o dijelu činjeničnog opisa kaznenog djela primanja mita za koje je podnositelj pravomoćno osuđen, a sudovi nisu postupili na način koji bi otklonio nesuglasnost između činjeničnog i pravnog opisa tog kaznenog djela (što samo po sebi ostavlja dojam arbitrarnosti), Ustavnom sudu ne preostaje drugo nego odrediti ponavljanje postupka u slučaju INA-MOL. Sudovi su napravili težak propust jer su pod konstitutivno obilježje bića kaznenog djela primanja mita iz članka 347. KZ-a/97 (svojstvo počinitelja kao »službene osobe«) podveli podnositelja kao predsjednika političke stranke, osuđujući ga i za radnje koje je u vrijeme počinjenja djela poduzimao u tom svojstvu. Time je podnositelju povrijeđeno ustavno pravo na pravnu utvrđenost kaznenog djela primanja mita u smislu članka 31. stavka 1. Ustava, u dijelu koji se odnosi na svojstvo »službene osobe«.
341. Na temelju članka 73. stavka 1. 