 potpunosti postupio po citiranom rješenju, niti je mogao zaprijetiti novčanom kaznom budući da novčana kazna iz članka 142. Zakona o općem upravnom postupku može biti određena samo u postupku izvršenja rješenja, o čemu se u konkretnom slučaju ne radi.
Nadalje, iz podataka spisa predmeta i provedenog dokaznog postupka proizlazi da je tužitelj u cijelosti postupio po rješenju tuženika od 28. veljače 2013. Tužitelj je dana 1. ožujka 2013. poslao društvu H1 pisanu izjavu o prijeboju, svojih nespornih i dospjelih potraživanja prema društvu H1 s potraživanjem koje H1 ima prema tužitelju u iznosu od 5,049.864,22 kn. Prema odredbi članka 195. Zakona o obveznim odnosima dužnik može sam slobodno odrediti koje od svojih više tražbina prebija. Tuženik u obrazloženju svojeg rješenja potpuno zanemaruje činjenicu da je u konkretnom slučaju tužitelj i dužnik i vjerovnik.
Člankom 202. Zakona o obveznim odnosima određeno je da se prijeboj više obveza obavlja po pravilima uračunavanja ispunjenja.
Člankom 171. stavkom 1. citiranog Zakona, koji sadrži prvenstvena pravila uračunavanja ispunjenja te da nema sporazuma stranaka određeno je u uračunavanje redom koji odredi dužnik najkasnije prilikom ispunjenja odnosno u slučaju prijeboja najkasnije prilikom davanja izjave o prijeboju. Spomenute zakonske odredbe mogu se primijeniti na prijeboj između tužitelja i društva H1 jedino tako da je tužitelj kao dužnik koji izjavljuje prijeboj imao zakonsko pravo odrediti red uračunavanja u samoj izjavi o prijeboju, odnosno imao je zakonsko pravo slobodno odrediti svoje dospjele tražbine koje prebija jer ne postoji sporazum tužitelja i H1 o redu uračunavanja. U pravu je tužitelj kad navodi da to zakonsko pravo ne može biti ukinuto ili ograničeno pojedinačnim upravnim aktom pa ni inspektorovim rješenjem. Tuženik se neosnovano poziva na odredbu članka 181. Zakona o obveznim odnosima i to stavka 2. budući da se isti ne može primijeniti u konkretnoj stvari, a trebao je imati u vidu članak 181. stavak 1. citiranog Zakona koji se primjenjuje u ovoj stvari budući da članak 171. stavak 2. Zakona o obveznim odnosima uređuje slučajeve kad nema dužnikove izjave o uračunavanju, a u konkretnom slučaju tužiteljeva izjava o prijeboju sadrži izjavu koje svoje tražbine tužitelj prebija što ima značaj dužnikove izjave o uračunavanju.
Sukladno navedenom, u članku 171. stavak 1. citiranog Zakona sadržano je pravilo uračunavanja ispunjenja, prema kojem kada između istih osoba postoji više istorodnih obveza pa ono što dužnik ispuni nije dovoljno da bi se moglo namiriti sve, onda će se, ako o tome ne postoji sporazum vjerovnika i dužnika, uračunavanje obaviti onim redom koji odredi dužnik najkasnije prilikom ispunjenja.
Isto tako, po ocjeni Suda, pozivanje tuženika u rješenju na načelo dobre vjere i izigravanja rješenja te stavljanja H1 u nepovoljan položaj te protivno interesu H1 je u cijelosti neosnovano s obzirom na sve gore navedeno.
Uzevši u obzir sve navedeno, osporavano rješenje tuženika ocjenjuje se nezakonitim te je valjalo stoga na temelju članka 58. stavak 1. Zakona o upravnim sporovima (»Narodne novine«, broj 20/10., 143/12. i 152/14.) presuditi kao u izreci.
Broj: UsII-25/13-8
Zagreb, 2. lipnja 2015.
Predsjednik vijeća mr. sc. Ivica Kujundžić, v. r.
