 tiču PSK, jednako se odnose i na Hattrick, osim ako u pojedinom slučaju nije primjenjivo drukčije.
U pisanoj obrani PSK je osporio zaključke Agencije o postojanju povrede, odnosno negirao činjenicu sudjelovanja u zabranjenom sporazumu, te kao i u prethodnim očitovanjima osporio utvrđenje mjerodavnog tržišta u predmetnoj stvari.
PSK smatra da su u predmetnoj stvari, ukoliko dođe do izricanja upravno-kaznene mjere, ispunjeni uvjeti iz članka 64. stavka 8. ZZTN-a:
a) beznačajnost razmjene informacija – radilo se o informaciji koja je, de facto, bila potpuno očekivana, odnosno nije predstavljala nikakvu novost. Iako se radilo o radnjama pro futuro, s obzirom na trenutak razmjene i kratkoću vremena između razmjene informacije i njene primjene u praksi za stranke nije bilo moguće njihove poslovne (odnosno, prvenstveno, tehničke – izmjena informatičkih programa) planove prilagoditi tako brzo;
b) nenarušavanje tržišnog natjecanja – iznos od […] kuna ne predstavlja štetu koju su igrači imali, odnosno štetu koja je na tržištu nastala, jer je eventualna šteta tek manji dio tog iznosa, a ostatak predstavlja tek knjigovodstvenu stavku. Naime, eventualna šteta, odnosno stvarno povećani prihod za poduzetnike, postoji isključivo kod dobitnih listića, jer je kod gubitnih listića trošak za igrača isti neovisno o postotku MT-a. Drugim riječima, kod listića koji nisu dobitni ukupno uplaćeni iznos je isti, samo je njegova struktura drugačija (udio MT-a u uplati je nešto veći, a udio uloga u uplati nešto manji). U slučaju dobitnih listića kod PSK i Hattricka radi se o iznosima koji, na godišnjoj razini, predstavljaju manje od 0,2% prihoda. Dodatno PSK napominje da promjena iznosa MT-a nije za rezultat imala nikakav poremećaj na tržištu u smislu smanjene potražnje za predmetnim uslugama, a konkurencija je jednako intenzivna kao ranije jer razlikovanja i fluktuacije u MT-u nisu imale niti su mogle imati utjecaja na ponašanje igrača, jer igrači uvijek uplaćuju okrugle iznose koje sami unaprijed odrede neovisno o zanemarivim razlikama u MT-u, a vodeći se isključivo potencijalnim dobitkom.
c) ispunjenje punitivne i preventivne funkcije – izricanjem simbolične upravno-kaznene mjere, ispunit će se obje navedene funkcije, s obzirom na to da izricanje mjere ozbiljnim takmacima u poslovanju kladionica, ozbiljno šteti ugledu i stranaka i čitave industrije. Ovo bila prva takva mjera izrečena poduzetniku PSK, koja bi predstavljala znatan udar i na njenu financijsku poziciju i na buduće poslovanje općenito.
Opreza radi, PSK je iznio i dodatne razloge umanjenja eventualnog osnovnog iznosa upravno-kaznene mjere, a u smislu olakotnih okolnosti iz članka 64. stavaka 2. i 4. ZZTN-a:
a) povreda zakona, ako je postojala, u pogledu PSK (i Hattricka) posljedica je nehaja;
b) PSK (i Hattrick) su u razmjeni informacija bili pasivni, odnosno nisu u toj razmjeni imali aktivnu ulogu;
c) PSK (ni Hattrick) nisu prethodno kažnjavani ni za koju povredu prava tržišnog natjecanja ili ijednu drugu povredu koja bi imala utjecaj na tržišno natjecanje te su potpuno surađivali s Agencijom tijekom čitavog postupka, dostavljajući čak i samoinkriminirajući zapisnik. Čak ni osnivač Hattrick Sports Group Limited, a kako je vidljivo i iz baze podataka Europske komisije nikad nije kažnjavan ni za kakve povrede prava tržišnog natjecanja u Europskoj uniji. PSK posebno ističe to da je jedan od temeljnih dokaza Agenciji zapisnik sa sjednice skupštine Udruge sportskih kladionica koji je upravo PSK dostavila Agenciji, čime se posebice pokazuje stupanj suradnje s Agencijom.
PSK je također istaknula i brojne nametnute obveze (poreze, naknade i slično), velik broj zaposlenih, čije je plaće do sada uspijevala redovno podmirivati, brojne poslovne prostore koje ima u zakupu i čije zakupnine također uredno podmiruje, iako su iznosom neodgovarajuće uslijed nastale gospodarske krize. Upravno-kaznena mjera će u tom kontekstu predstavljati ozbiljan financijski teret, a eventualno visok novčani iznos takve