 ostvarivanja narodnog suvereniteta. Sustav predstavničke vladavine ustavnopravno se izražava kroz predstavnički mandat, a pravna priroda predstavničkog mandata izvodi se iz teorije o nedjeljivom narodnom suverenitetu. Predstavnički mandat znači takav odnos između birača i njihovih zastupnika prema kojem su zastupnici u svom djelovanju neovisni o stavovima birača koji su ih izabrali, pa ih stoga birači ne mogu ni opozvati. Izabrani zastupnik nositelj je kolektivnog mandata kojeg je stekao izborom. On zastupa cijeli narod, a ne (samo) birače koji su ga izabrali ili izbornu jedinicu u kojoj je izabran. Stoga, narav mandata zastupnika ugrožena je činjenicom da je zastupnik u isto vrijeme i čelnik izvršne vlasti, tj. da faktički predstavlja interese koji proizlaze iz njegove izvršne funkcije, a ne zastupanje cijelog naroda čime se narušava članak 1., stavak 3., članak 70. i članak 74. Ustava. Time se narušava i načelo predstavničkog mandata i ostvarivanja vlasti naroda izborom svojih predstavnika koji neće predstavljati narod nego interese svoje lokalne zajednice, odnosno interese koji proizlaze iz izvršne funkcije na lokalnoj razini. Slijedom toga: članak 9. Zakona o izborima zastupnika u Hrvatski sabor suprotan je članku 1. stavak 3., članku 4., članku 70. i članku 74. Ustava te ga je potrebno dopuniti kako bi bio u skladu s Ustavom, tj. kako bi se uveo institut nespojivosti istovremenog obnašanja dužnosti općinskog načelnika i gradonačelnika te njihovih zamjenika s istovremenim obnašanjem dužnosti zastupnika u Hrvatskom saboru.« Predlagatelj zaključuje da se članak 9. stavak 1. ZIZHS-a »mora dopuniti« jer »postojeći sustav stvara dobru podlogu za ugrožavanje naravi mandata zastupnika koji trebaju predstavljati cijeli narod i građane, a ne partikularne interese čelnika izvršne vlasti što može dovesti do klijentelizma i korupcije«.
3) Ocjena Ustavnog suda
21. Za ocjenu osnovanosti prijedloga mjerodavan je članak 4. Ustava koji uređuje načelo diobe vlasti. On glasi:
»Članak 4. U Republici Hrvatskoj državna je vlast ustrojena na načelu diobe vlasti na zakonodavnu, izvršnu i sudbenu a ograničena je Ustavom zajamčenim pravom na lokalnu i područnu (regionalnu) samoupravu. Načelo diobe vlasti uključuje oblike međusobne suradnje i uzajamne provjere nositelja vlasti propisane Ustavom i zakonom.«
Načelo diobe vlasti na zakonodavnu, izvršnu i sudbenu odnosi se na državnu vlast. Državna vlast kao takva ograničena je Ustavom zajamčenim pravom na lokalnu i područnu (regionalnu) samoupravu.
22. Kad je riječ o zakonodavnoj vlasti, Ustav u više svojih odredaba uređuje pitanja vezana uz izbor, pravni položaj, ovlasti i dužnosti zastupnika Hrvatskog sabora.
Suprotno tome, dužnosti župana, gradonačelnika i općinskih načelnika nisu ustavne kategorije. Njih Ustav ne spominje. Pitanja vezana uz izbor, pravni položaj, ovlasti i obveze tih dužnosnika uređuju se zakonom.
23. Prema članku 39. Zakona o lokalnoj i područnoj (regionalnoj) samoupravi (»Narodne novine« broj 33/01., 60/01., 129/05., 109/07., 36/09., 125/08., 36/09., 150/11. i 144/12.) općinski načelnici i gradonačelnici su izvršna tijela jedinica lokalne samouprave.
Općinski načelnici i gradonačelnici odnosno njihovi zamjenici nisu »čelnici izvršne vlasti« u smislu prerogativa državne vlasti. Te dužnosti nisu međusobno usporedive s aspekta članka 4. Ustava. Zbog te pogrešne početne teze predlagatelj izvodi i pogrešan zaključak da postoji ustavnopravna nespojivost tih dužnosti (lokalnih izvršnih tijela i državne zakonodavne vlasti) u smislu članka 4. Ustava.
24. Sukladno tome, hoće li općinski načelnici i gradonačelnici odnosno njihovi zamjenici imati zakonsku mogućnost ujedno biti birani i za zastupnike u Hrvatski sabor (i obrnuto) nije ustavnopravno pitanje koje se s uspjehom može razmatrati s aspekta članka 4. Ustava.
25. Nije na Ustavnom sudu da procjenjuje treba li se u Hrvatskom saboru otvoriti rasprava o tome je li i dalje politički svrsishodno dopustiti općinskom načelniku i