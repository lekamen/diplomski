122 06.11.2015 Pravilnik o zaštitnim i sigurnosnim zonama oko vojnih lokacija i građevina
MINISTARSTVO OBRANE
2325
Na temelju članka 92. stavka 1. Zakona o obrani (»Narodne novine«, br. 73/13 i 75/15), uz suglasnost ministra nadležnog za graditeljstvo, donosim
PRAVILNIK
O ZAŠTITNIM I SIGURNOSNIM ZONAMA OKO VOJNIH LOKACIJA I GRAĐEVINA
Članak 1.
Ovim Pravilnikom utvrđuju se kriteriji i postupak za određivanje zona zabranjenog građenja, zona ograničenog građenja i zona kontroliranog građenja oko vojnih lokacija i građevina (u daljnjem tekstu zaštitna i sigurnosna zona).
Članak 2.
(1) Pod zaštitnom i sigurnosnom zonom u smislu ovoga Pravilnika podrazumijevaju se područja s posebnim režimom korištenja, radi zaštite interesa obrane na određenom području i funkcionalnog održavanja vojnih lokacija i građevina, povećanja njihove sigurnosti kao i opće sigurnosti ljudi i imovine.
(2) U postupku izdavanja lokacijske dozvole i građevinske dozvole mogućnosti i uvjeti građenja u zaštitnoj i sigurnosnoj zoni utvrđuju se u skladu s odredbama ovoga Pravilnika.
(3) Ako prostornim planom nisu određene zaštitne i sigurnosne zone u postupku izdavanja lokacijske dozvole i građevinske dozvole, mogućnost i uvjeti građenja utvrđuju se u skladu s posebnim uvjetima koje utvrđuje ustrojstvena jedinica za poslove graditeljstva Ministarstva obrane.
Članak 3.
(1) Zaštitne i sigurnosne zone utvrđuju se na temelju kriterija zadanih u tablicama iz Priloga 1. koje su sastavni dio ovoga Pravilnika.
(2) Određene zaštitne i sigurnosne zone sadrže izračun i situaciju vojne lokacije i građevine s ucrtanim zaštitnim i sigurnosnim zonama u skladu s tablicama iz stavka 1. ovoga članka.
Članak 4.
(1) Zaštitne i sigurnosne zone određuju se u prostornim planovima koji se donose na državnoj, područnoj (regionalnoj) i lokalnoj razini radi utvrđivanja funkcionalne cjelovitosti prostora i sustava od interesa za obranu.
(2) Zaštitne i sigurnosne zone određuju se u prostornim planovima u skladu sa stručnom podlogom zaštitnih i sigurnosnih zona koja se izrađuje u skladu s ovim Pravilnikom, a čiju izradu osigurava ustrojstvena jedinica za poslove graditeljstva Ministarstva obrane.
Članak 5.
Temeljni kriteriji koji se uzimaju u obzir pri određivanju zaštitnih i sigurnosnih zona ovise o:
– namjeni
– lokaciji i mikrolokaciji u odnosu na državne granice, u skladu s posebnim propisima
– stupnju zaštite i otpornosti koju pruža konfiguracija terena oko vojne lokacije i građevine
– vrsti izgradnje (nadzemna, podzemna ili podvodna građevina)
– stupnju izgrađenosti i urbaniziranosti okolnog prostora.
Članak 6.
(1) Vrste zaštitnih i sigurnosnih zona su:
– zona zabrane građenja
– zona ograničenog građenja
– zona kontroliranog građenja.
(2) Za svaku vrstu zaštitne i sigurnosne zone oko vojnih lokacija i građevina određuje se veličina zone koja ovisi o:
– prosuđenoj zaštiti vojnih lokacija i građevina od vanjskih utjecaja
– funkcionalnosti sustava veza
– zaštiti civilnih lokacija i građevina, ljudi i imovine od svih oblika negativnog djelovanja
– zaštiti područja oko vojnih lokacija i građevina od ratnih djelovanja
– funkcionalnom radu radarskih, obavještajnih i drugih sustava
– sigurnosti plovidbe i uporabi podvodnih vojnih građevina za potrebe obrane
– nesmetanom i sigurnom korištenju vojnih zrakoplovnih lokacija i građevina.
Članak 7.
(1) Od propisanih kriterija iz tablica iz članka 3. stavka 1. ovoga Pravilnika može se odstupiti uz suglasnost Ministarstva obrane u sljedećim slučajevima:
– ako je vojna lokacija ili građevina dugoročno neperspektivna za potrebe obrane, a sužavanjem zaštitnih i sigurnosnih zona neće se bitno remetiti postojeća funkcionalnost
– ako zaštitna zona obuhvaća postojeća naselja ili građevine u skladu s prostornim planom
– izgradnje kapitalnih prometnica, elektroenergetskih objekata i slično, kada bi njihova izgradnja izvan zaštitne i sigurnosne zone značajno poskupjela gradnju, a zaštitni interesi obrane dozvoljavaju smanjenje vrste i veličine zona.
(2) Ustrojstvena 