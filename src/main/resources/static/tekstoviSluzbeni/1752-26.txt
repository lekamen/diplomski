 prema KZ/11 u pitanju korist koja nije niti dvostruko veća od zakonskog obilježja od 60.000,00 kn što može biti značajno kod odlučivanja o adekvatnoj kaznenoj sankciji.«
71. Kao što je prethodno rečeno, razlika u vrijednosti »znatne imovinske koristi« u smislu članka 291. stavka 2. KZ-a/11 (60.000,00 kuna) i one u smislu članka 337. stavka 4. KZ-a/97 (30.000,00 kuna) uzeta je u slučaju Hypo kao jedini element po kojem je Vrhovni sud procijenio koji je kazneni zakon povoljniji za podnositelja. S obzirom na stvarnu vrijednost pribavljene imovinske koristi, čini se da je slučaj Hypo jasno uputio na potrebu razmatranja relevantnosti te razlike za primjenu pravila blažeg zakona u situaciji kad protupravno pribavljena imovinska korist daleko premašuje te imovinske cenzuse (od 30.000,00 kuna iz KZ-a/97 i 60.000,00 kuna iz KZ-a/11), pa su i jedan i drugi cenzus praktički beznačajni u usporedbi s iznosima pribavljene imovinske koristi od nekoliko milijuna kuna, kao što je to u slučaju Hypo (3.610.528,18 kuna). Štoviše, vrijednost koja je pribavljena u slučaju Hypo daleko premašuje vrijednost imovinske koristi »velikih razmjera« u smislu ZID-a KZ-a/11-15 (v. točku 54.1.).
72. Ustavni sud podsjeća da nije njegova uloga zamijeniti sudove i umjesto sudova tumačiti i primjenjivati pravo na konkretne slučajeve, pa stoga ni odlučivati o tome je li, u svjetlu primjene pravila blažeg zakona, na slučaj Hypo trebao biti primijenjen KZRH/77-91 koji je bio na snazi u vrijeme počinjenja kaznenog djela, ili da obrazlaže razloge zbog kojih KZRH/77-91 nije trebao biti primijenjen, ili razloge zbog kojih je trebao biti primijenjen KZ/97 odnosno KZ/11, a ni tumačiti sam članak 222. (215.) KZRH-a/77-91, kao ni mjerodavne članke KZ-a/97 i KZ-a/11.
Na Ustavnom sudu je da utvrdi kako ni Županijski sud u Zagrebu ni Vrhovni sud u osporenim presudama nisu dali nikakvo obrazloženje razloga zbog kojih su za slučaj Hypo odabrali primjenu KZ-a/97 (Županijski sud u Zagrebu) odnosno KZ-a/11 u usporedbi s KZ-om/97 kao interimnim zakonom u odnosu prema kojem se u slučaju Hypo trebala prosuđivati primjena blažeg zakona (Vrhovni sud), a istodobno su u cijelosti ignorirali vremenski mjerodavni KZRH/77-91.
Iako ne odriče mogućnost da bi za podnositelja u konačnici bio najblaži upravo primijenjeni KZ/11, za primjenu KZ-a/97 umjesto vremenski mjerodavnog KZRH-a/77-91 (Županijski sud u Zagrebu), odnosno za odabir KZ-a/97 ili KZ-a/11 kao dvaju zakona među kojima se u slučaju Hypo trebala prosuđivati primjena blažeg zakona, uz istodobno neobaziranje na vremenski mjerodavni KZRH-a/77-91 (Vrhovni sud), u osporenim je presudama trebalo dati ustavnopravno utemeljene, relevantne i dostatne razloge. (V. i točku 157. kad je riječ o različitim rokovima zastare kaznenog progona.)
73. Zaključno, obrazloženja osporenih presuda u tom su pitanju manjkava, zbog čega se stvara dojam da je odabir kaznenog zakona u konkretnom slučaju bio arbitraran. Sudovi su, primjenom načela konkretnosti, bili u obvezi činjenično stanje u slučaju Hypo, promatrajući ga kao cjelinu, podvesti pod oba (Županijski sud) odnosno pod sva tri kaznena zakona (Vrhovni sud) i na toj osnovi utvrditi koji od njih u konkretnom slučaju dovodi do rješenja povoljnijeg za počinitelja (v. točku 58.). S obzirom na to da je i dalje otvoreno, to pitanje zahtijeva odgovor nadležnih sudova u ponovljenom postupku.
Budući da to nije učinjeno u provedenom kaznenom postupku, u slučaju podnositelja povrijeđeno je pravilo blažeg zakona u vezi s pravilom blaže kazne iz članka 31. stavka 1. Ustava, kao i podnositeljevo ustavno pravo na obrazloženu sudsku presudu u dijelu koji se odnosi na primjenu pravila blažeg zakona (članak 29. stavak 1. Ustava).
74. Sukladno tome, na temelju članka 73. stavka 1. u vezi s člankom 76. stavkom 1. Ustavnog zakona odlučeno je kao u točkama od I. do III. izreke ove odluke, u dijelu koji se odnosi na slučaj Hypo.
75. Ustavni sud dužan je na kraju osvrnuti se i na propuste u označavanju pravnih osnova na kojima