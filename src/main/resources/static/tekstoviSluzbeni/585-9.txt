 pravnoj oznaci djela i podnositelja Ivu Besjedicu proglasio krivim za počinjenje kaznenog djela protiv službene dužnosti zlouporabom položaja i ovlasti iz članka 291. stavka 2. Kaznenog zakona (»Narodne novine« broj 125/11. i 144/12.; u daljnjem tekstu: KZ/11), a podnositelja Peru Vićana za poticanje na počinjenje kaznenog djela protiv službene dužnosti zlouporabom položaja i ovlasti iz članka 37. KZ-a/11. U preostalom dijelu odbio je žalbe oba podnositelja.
10.1. U odnosu na žalbene navode podnositelja Ive Besjedice (citirane u točki 9. obrazloženja ove odluke) istaknuo je:
»Nisu osnovane niti žalbe optuženika zbog pogrešno i nepotpuno utvrđenog činjeničnog stanja.
Optuženik Besjedica pogrešno utvrđeno činjenično stanje nalazi u utvrđenju prvostupanjskog suda u pogledu subjektivnog elementa djela, odnosno namjere, tvrdeći da je u stvari proglašen krivim zbog delikta sudačkog mišljenja (...) opt. Besjedica zanemaruje činjenicu da je prilikom donošenja rješenja o uknjižbi bio upoznat s rješenjem Hrvatskog fonda za privatizaciju ... u kojem su bile navedene nekretnine društvenog poduzeća ... koje su u postupku pretvorbe procijenjene u vrijednost društvenog kapitala trgovačkog društva (...) opt. Besjedica niti ne osporava u obrani svoje saznanje o tom rješenju, već se jednostavno na njega ne osvrće.
Kada se saznanje o postojanju tog rješenja poveže sa sadržajem odredbe čl. 47. Zakona o privatizaciji, kako to pravilno čini prvostupanjski sud, osnovano se zaključuje o subjektivnom elementu djela.«
10.2. U odnosu na žalbene navode podnositelja Pere Vićana istaknuo je:
»Osnovano prvostupanjski sud na temelju tako provedenih dokaza i njihove analize zaključuje da opt. Vićan nakon što je, naknadno, navedena dokumentacija priložena u spis, potiče opt. Besjedicu da donese sporno rješenje o upisu vlasništva. Upravo pribavljanje rješenja Fonda o iskazu nekretnina bilo je, prema prvostupanjskom sudu, poticaj opt. Vićanu da zatraži od opt. Besjedice da postupi kako ga se tereti, a takav zaključak prihvaća i ovaj drugostupanjski sud.
(...)
U dijelu žalbi zbog povrede kaznenog zakona optuženici ističu da su u inkriminirano vrijeme kazneno djelo iz čl. 337. KZ/97 moglo počiniti samo ako je protupravna imovinska korist bila pribavljena fizičkoj, a ne i pravnoj osobi pri čemu se opt. Vićan poziva na pravno shvaćanje Kaznenog odjela Vrhovnog suda Republike Hrvatske od 2. studenog 2000. broj Su-252/IV/00.
Radi se o pravnom shvaćanju od 2. siječnja 2001. koje je ubrzo napušteno pa pravilnim tumačenjem odredbe čl. 337. KZ/97 pojam ‘drugom’ obuhvaćao je fizičku i pravnu osobu, što je člankom 125. Zakona o izmjenama i dopunama Kaznenog zakona (‘Narodne novine’, broj 71/06) samo pojašnjeno, kada je riječ ‘drugom’ zamijenjena riječima ‘drugoj pravnoj ili fizičkoj osobi’.
Kako je već obrazloženo u rješenju ovog suda od 24. ožujka 2009. broj IV Kž 12/09 navedena izmjena predstavlja izvornu volju zakonodavca dakle, volju koja je postojala i u trenutku donošenja Kaznenog zakona koji je bio na snazi tempore criminis. Prema tome, pribavljanje imovinske koristi drugoj pravnoj osobi je bilo predviđeno kao bitno obilježje inkriminiranog kaznenog djela po stoga nisu osnovane žalbe u tom dijelu.
Neosnovano opt. Vićan u žalbi zbog povrede zakona ističe da je u odnosu na njega nastupila relativna zastara kaznenog progona, smatrajući da ju je trebalo računati od podnošenja zahtjeva za uknjižbu, 6. veljače 1998. godine, je nakon toga optuženik nije poduzimao niti jednu radnju vezano uz predmet uknjižbe.
Kako je već ranije obrazloženo poticanje od strane opt. Vićana je realizirano nakon što je sporna dokumentacija uložena u spis, prije svega rješenje Fonda o iskazu nekretnina, nakon čega je opt. Besjedica 26. kolovoza 1998. godine donio sporno rješenje u spisu Z-322/98 pa se rokovi zastare računaju od tog datuma.
Kako se sve događalo u kolovozu 1998. godine, a istražni zahtjev je podnesen 22. srpnja 2008. nije nastupila relativna zastara kaznenog progona.
Stoga nisu