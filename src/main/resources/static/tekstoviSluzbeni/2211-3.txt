 ustanovljeni neovisni i nepristrani sud pravično ... odluči o njegovim pravima i obvezama, ...
(…)«
Sadržaj ustavnog prava na pravično suđenje ograničen je na postupovna jamstva pravičnog suđenja pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje povreda u postupcima pred sudovima te na temelju toga, sagledavajući postupak kao jedinstvenu cjelinu, ocjenjuje je li postupak bio vođen na način koji je podnositelju osiguravao pravično suđenje.
7. U konkretnom slučaju zadaća Ustavnog suda je utvrditi jesu li propusti i nekoordinacija u postupanju nadležnih sudova bili tako ozbiljni da su doveli do povrede prava podnositelja na pravično suđenje.
Pri tome Ustavni sud polazi od toga da je u konačnici prvotno doneseno meritorno rješenje Ž. s. u O. od 27. veljače 2014. (iako stavljeno izvan snage bilješkom od 5. ožujka 2014. – vidi točku 4.1. obrazloženja ove odluke) dostavljeno strankama u lipnju 2014. (vidi točku 4.4. obrazloženja ove odluke), iako je u međuvremenu V. s. rješenjem od 28. ožujka 2014. prihvatio prijedlog koji mu je, zajedno sa cjelokupnim spisom predmeta, dostavio Ž. s. u O. i spis delegirao Ž. s. u V. G. kao novom sudu nadležnom za odlučivanje o žalbi predlagatelja (podnositelja ustavne tužbe).
7.1. Nije na Ustavnom sudu utvrđivati je li način na koji je Ž. s. u O. stavio izvan snage svoje meritorno rješenje kojim je odlučivano po žalbi podnositelja (broj: Gž-658/2014 od 27. veljače 2014.) u skladu s pravilima postupovog prava ili ne, tako što je ono stavljeno izvan snage bilješkom u spisu (točnije, napomenom na kraju dopisa broj: R1-293/12 od 5. ožujka 2014., koji je tom sudu proslijedio O. s. u O. i kojim se taj sud obavještava da je protustranka /podnositelj ustavne tužbe/ predložila podnošenje prijedloga V. s. za svrsishodnu delegaciju). To je, prije svega, zadaća redovnih sudova na čelu s V. s. kao najvišim sudom.
Ustavni sud se stoga zadržava na utvrđenju da je ono stavljeno izvan snage i da je ta činjenica bila vidljiva u spisu. Stoga nije mogla ostati nepoznata ni V. s. koji je odlučivao o svrsishodnoj delegaciji te je spis delegirao Ž. s. u V. G. Prema tome, V. s. imao je priliku reagirati i naložiti tom sudu da otkloni eventualne propuste u postupanju i odlučivanju. Kasnije je i Ž. s. u V. G., kao sud kojem je spis delegiran, mogao i bio dužan reagirati na ovu činjenicu (umjesto da je spis izravno vratio Ž. s. u O., obavijestivši ga, sažeto, da on nema više o čemu odlučivati, budući da je taj sud već donio odluku po žalbi predlagatelja – vidi točku 4.3. obrazloženja ove odluke).
7.2. Konačno, ta činjenica svakako nije mogla i nije smjela ostati nepoznata Ž. s. u O., kao prvotno nadležnom sudu, koji je prvo donio osporeno (meritorno) rješenje, zatim ga stavio izvan snage (iako samo napomenom u spisu), a potom i prihvatio prijedlog predlagatelja za svrsishodnu delegaciju spisa i uputio ga V. s. na donošenje odluke o prijedlogu zbog sumnje u nepristranost tog suda. Naposljetku, primivši dopis Ž. s. u V. G. (vidi točku 4.3. obrazloženja ove odluke), ne poduzima ništa u odnosu na utvrđenje stvarnog meritornog stanja predmeta, tj. je li osporeno meritorno rješenje na snazi ili nije, već ga jednostavno prosljeđuje strankama.
7.3. Ustavni sud ponavlja da u konkretnom slučaju nije njegova zadaća utvrđivati jesu li prije navedeni propusti u postupanju nadležnog suda ili sudova u skladu s mjerodavnim postupovnim zakonskim odredbama. Ustavni sud ih promatra u kontekstu razloga zbog kojih je Ž. s. u O. uputio prijedlog V. s. i iz kojih je V. s. donio rješenje o delegaciji spisa, a to je sumnja u nepristranost sudaca Ž. s. u O. Tako V. s. u obrazloženju svog rješenja, sažeto, navodi da se spis delegira Ž. s. u V. G. »kako bi se izbjegla svaka sumnja u nepristranost sudaca koji rade u Ž. s. u O.« (vidi točku 4.2. obrazloženja ove odluke). Ustavni sud prihvaća stajalište V. s. iz kojeg proizlazi da je nužno u svakom pojedinom slučaju otkloniti sve subjektivne i