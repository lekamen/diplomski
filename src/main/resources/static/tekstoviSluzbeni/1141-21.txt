
Nadalje, u skladu s člankom 64. stavkom 4. ZZTN-a, propisane su okolnosti koje Agencija osobito cijeni olakotnima, a stavkom 7. istog članka predviđeno je kako Agencija može dodatno smanjiti iznos upravno-kaznene mjere onom poduzetniku za kojeg utvrdi da se nalazi u teškoj financijskoj situaciji i koji je povrijedio odredbe ZZTN-a, ako on podnese Agenciji relevantne dokaze da bi izricanje upravno-kaznene mjere, u iznosu kako je to propisano ZZTN-om, nepovratno ugrozilo njegovu ekonomsku održivost i dovelo do potpunog gubitka vrijednosti njegove imovine. U takvom slučaju, sukladno stavku 8. istog članka, kao i u drugim slučajevima u kojima je utvrđeno da narušavanje tržišnog natjecanja nije bilo značajno, odnosno da nije imalo negativan učinak na tržištu, Agencija može poduzetniku izreći simboličnu upravno-kaznenu mjeru, pri čemu razloge za takvu odluku mora posebno obrazložiti.
Na temelju članka 2. stavka 1. točke c) Uredbe o upravno-kaznenim mjerama prihod poduzetnika na osnovu kojeg se izračunava osnovni iznos upravno-kaznene mjere predstavlja vrijednost prodaje roba i/ili usluga koji je poduzetnik ostvario isključivo od obavljanja djelatnosti na mjerodavnom tržištu na kojem je Agencija utvrdila povredu ZZTN-a i to, sukladno članku 5. stavku 2. Uredbe o upravno-kaznenim mjerama, tijekom posljednje poslovne godine za koju postoje zaključena financijska izvješća.
Nadalje, a s obzirom da je trajanje predmetnog zabranjenog sporazuma utvrđeno u razdoblju od 23. listopada 2013. do 17. siječnja 2014., Agencija je pri izračunu osnovnog iznosa upravno kaznene mjere postupila u skladu s odredbom članka 4. stavka 4. Uredbe o upravno-kaznenim mjerama kojim je utvrđeno kako će se razdoblja kraća od šest mjeseci, smatrati razdobljem od pola godine. Ujedno, a u skladu s odredbom članka 5. stavka 2. Uredbe o upravno-kaznenim mjerama, Agencija je kao prihode poduzetnika uzela prihode ostvarene na mjerodavnom tržištu u 2013. godini.
Agencija je napravila uvid u prihode poduzetnika, kako ukupne prihode poduzetnika tako i u prihode poduzetnika ostvarene od obavljanja djelatnosti na mjerodavnom tržištu, te se u Tablici 1. daje prikaz istih.
Tablica 1. Ukupni prihodi stranaka ostvareni u 2013. godini i prihodi stranka ostvareni u 2013. godini na mjerodavnom tržištu na teritoriju Republike Hrvatske
R. br. Poduzetnik Ukupan prihod u 2013. (u kn, bez PDV-a) Prihod na mjerodavnom tržištu u 2013. (u kn, bez PDV-a) 1. SOKOL MARIĆ d.o.o. 298.410.188,00 […] 2. SECURITAS HRVATSKA d.o.o. 96.096.616,00 […] 3. AKD-ZAŠTITA d.o.o. 94.942.474,00 […] 4. KLEMM SIGURNOST d.o.o. 91.796.403,00 […] 5. BILIĆ-ERIĆ d.o.o. 81.119.519,00 […] 6. V GRUPA d.o.o. 46.171.560,00 […] 7. ARSENAL-IVEZIĆ d.o.o. 15.120.330,00 […]
Izvor: podnesci poduzetnika dostavljeni Agenciji
Sukladno odredbama članka 4. stavka 1. Uredbe o upravno-kaznenim mjerama, Agencija će osnovni iznos upravno-kaznene mjere izračunati određujući primjerenu visinu postotka od prihoda poduzetnika, a visina postotka ovisi o težini povrede ZZTN-a, te dobiveni iznos pomnožiti s brojem godina trajanja povrede. Na temelju članka 4. stavka 3. Uredbe o upravno-kaznenim mjerama, postotak od prihoda se u pravilu utvrđuje u visini do najviše 30% prihoda poduzetnika.
Ujedno, Agencija ističe kako je prilikom utvrđivanja težine povrede ZZTN-a, Agencija sukladno odredbama članka 6. stavka 2. Uredbe o upravno-kaznenim mjerama, obvezna uzimati u obzir niz čimbenika poput vrste povrede odredbi ZZTN-a, veličini tržišnih udjela poduzetnika – sudionika povrede, zemljopisno područje na kojem povreda ima odnosno može imati učinak te je li povreda u praksi izvršena ili je samo ostavljena otvorena mogućnost za izvršenje povrede.
U konkretnom slučaju Agencija je utvrdila kako se radi o zabranjenom sporazumu koji je postignut između poduzetnika koji su međusobni konkurenti i djeluju na istom mjerodavnom tržištu, a koji sporazum se odnosi na izravno utvrđivanje cijena te kao takav predstavlja jedan od najtežih oblika narušavanja