28 13.03.2015 Pravilnik o službenoj iskaznici inspektora žičara za prijevoz osoba
MINISTARSTVO POMORSTVA, PROMETA I INFRASTRUKTURE
593
Na temelju članka 71. stavka 2. Zakona o žičarama za prijevoz osoba (»Narodne novine«, br. 79/07, 75/09, 61/11 i 22/14), ministar pomorstva, prometa i infrastrukture donosi
PRAVILNIK
O SLUŽBENOJ ISKAZNICI INSPEKTORA ŽIČARA ZA PRIJEVOZ OSOBA
Članak 1.
(1) Ovim se Pravilnikom propisuje izgled i način korištenja službene iskaznice inspektora žičara za prijevoz osoba (u daljnjem tekstu: iskaznica) Ministarstva pomorstva, prometa i infrastrukture (u daljnjem tekstu: Ministarstvo).
(2) Obrazac iskaznice tiskan je uz ovaj Pravilnik i čini njegov sastavni dio (Prilog).
Članak 2.
(1) Iskaznica se izrađuje kao plastična kartica pravokutnog oblika veličine 85x55 mm od PVC materijala svijetloplave boje.
(2) Iskaznica sadrži:
a) na prednjoj strani u lijevom dijelu: grb Republike Hrvatske u boji, natpis »REPUBLIKA HRVATSKA, MINISTARSTVO POMORSTVA, PROMETA I INFRASTRUKTURE«, naziv »SLUŽBENA ISKAZNICA INSPEKTORA ŽIČARA ZA PRIJEVOZ OSOBA«, ime i prezime inspektora žičara za prijevoz osoba, a u desnom dijelu mjesto za fotografiju veličine 25x30 mm i broj iskaznice;
b) na poleđini: opis ovlasti nositelja iskaznice »Nositelj ove iskaznice ovlašten je u okviru svoje nadležnosti na temelju propisa kojima su uređene žičare za prijevoz osoba pregledati sva postrojenja žičare, izvođenje radova na žičarama i pripadajućem terenu, pregledati tehničku i drugu dokumentaciju koja se odnosi na postrojenja žičare te sposobnost izvršnog osoblja žičara, te obaviti i ostale radnje u svrhu provedbe inspekcijskog nadzora«, mjesto i nadnevak izdavanja iskaznice, mjesto za pečat i potpis ovlaštene osobe Ministarstva.
Članak 3.
Ministarstvo izdaje iskaznicu i snosi troškove izdavanja.
Članak 4.
(1) Iskaznica se smije upotrebljavati samo u svrhu obavljanja poslova inspekcijskog nadzora u okviru ovlasti utvrđenim propisom kojima su uređene žičare za prijevoz osoba, a svaka zlouporaba iskaznice povlači odgovornost u skladu s posebnim propisima.
(2) Iskaznicu je zabranjeno davati na uporabu drugim osobama.
Članak 5.
(1) Inspektor žičara za prijevoz osoba koji izgubi iskaznicu, ili na drugi način ostane bez iskaznice, dužan je o tome odmah izvijestiti neposredno nadređenog službenika.
(2) Nova iskaznica izdat će se nakon što se izgubljena ili na drugi način nestala iskaznica proglase nevažećima u »Narodnim novinama«.
(3) U slučaju kada je gubitak ili nestanak iskaznice posljedica namjere ili krajnje nepažnje inspektora žičara za prijevoz osoba, troškove oglašavanja u »Narodnim novinama« i izdavanja nove iskaznice snosi inspektor žičara za prijevoz osoba.
Članak 6.
(1) Iskaznica vrijedi od dana izdavanja do dana prestanka ovlasti za obavljanje poslova inspektora žičara za prijevoz osoba iz bilo kojeg opravdanog razloga.
(2) Po prestanku ovlasti inspektor žičara za prijevoz osoba dužan je predati iskaznicu neposredno nadređenom službeniku.
Članak 7.
Danom stupanja na snagu ovoga Pravilnika prestaje važiti Pravilnik o službenoj iskaznici inspektora žičara za prijevoz osoba (»Narodne novine« broj 66/08).
Članak 8.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/15-02/32
Urbroj: 530-05-2-1-2-15-1
Zagreb, 3. ožujka 2015.
Ministar dr. sc. Siniša Hajdaš Dončić, v. r.
PRILOG
Obrazac iskaznice

