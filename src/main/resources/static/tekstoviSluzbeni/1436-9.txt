 starijih od 65 godina te zaštiti mentalnog zdravlja sudjeluju psiholog, logoped, socijalni pedagog i socijalni radnik, odnosno drugi stručnjaci za pojedina specifična pitanja i zaštitu. Zdravstveni radnici u zdravstvenoj djelatnosti na primarnoj razini u timskom radu surađuju sa zdravstvenim radnicima drugih specijalnosti u specijalističko-konzilijarnoj i bolničkoj zdravstvenoj zaštiti.
Centri za mentalno zdravlje u županijama imaju imenovane koordinatore za međuresornu suradnju u području obiteljskopravne i kaznenopravne zaštite koji su preko resornog ministarstva vezani za Nacionalni tim za prevenciju i suzbijanje nasilja u obitelji i nasilja nad ženama.
Zdravstveni djelatnici imenovani su i za županijske koordinatore za slučajeve trgovanja ljudima. Ispred Ministarstva zdravlja imenovana je i jedna osoba kao zdravstvena koordinatorica svih županijskih koordinatora i ona je članica Operativnog tima. Prema procjeni koordinatora mobilnog tima Nacionalnog odbora za suzbijanje trgovanja ljudima, žrtvi se sukladno izrađenoj procjeni njenog stajna i individualnom planu i programu zaštite osigurava zdravstvena pomoć koja uključuje hitnu medicinsku pomoć, opći zdravstveni pregled i eventualno specijalističku zdravstvenu zaštitu. Imenovani nacionalni ili županijski zdravstveni koordinatori organiziraju pomoć te dogovaraju obavljanje pregleda kod liječnika opće medicine što uključuje opću anamnezu i pregled, po potrebi ginekološku anamnezu i pregled i institucionalnu pomoć i podršku u zaštiti mentalnog zdravlja.
Organizacije civilnog društva imaju značajnu ulogu te su u velikoj mjeri prve poduzele značajne korake u organiziranju sustavne pomoći i podrške žrtvama, kako tijekom Domovinskog rata, tako i nakon njega. Neke organizacije imaju više od 20 godina iskustva u radu sa žrtvama, raspolažu ekspertizom, uvidom u problematiku na lokalnoj i međunarodnoj razini, te su razradile metodologiju rada. Značajan doprinos organizacija civilnog društva izražen je na području rada sa žrtvama rata, seksualnog i obiteljskog nasilja, žrtvama trgovanja ljudima, kao i djecom žrtvama, te organiziranjem i vođenjem skloništa za žrtve nasilja u obitelji, prije svega žene i njihovu djecu. Žrtvama se osigurava pomoć i telefonskim putem, te su osnovane i brojne besplatne telefonske linije. Postoji mogućnost komunikacije i putem elektroničke pošte, te su informacije o pravima i procedurama dostupne i na internetskim stranicama organizacija civilnog društva.
Osim pružanja direktne pomoći i podrške, organizacije civilnog društva veliki doprinos daju i na području unaprjeđenja zakonodavstva, razvoja javnih politika i javnog osvještavanja o problematici žrtava.
Organizacije civilnog društva financijska sredstva za svoj rad osiguravaju kroz projektne aktivnosti koje se financiraju sredstvima Europske unije, različitih fondacija, zaklada, lokalne zajednice te sredstvima koja osigurava država.
Prema Izvješću o financiranju projekata i programa organizacija civilnoga društva iz javnih izvora u 2013. godini koje je izradio Ured za udruge u pregledu specifičnih područja zaštite i promicanja ljudskih prava osigurana su sredstva za aktivnosti: pomoć žrtvama obiteljskog nasilja – 3.338.749,80 kn; edukacija o trgovanju ljudima te pomoć žrtvama trgovanja ljudima – 610.011,72 kn; besplatna pravna pomoć – 194.246,66 kn; zaštita prava azilanata – 167.349,58 kn; zaštita digniteta političkih zatvorenika, veterana, civilnih invalida rata te izbjeglica i raseljenih osoba – 95.812,50 kn; osnaživanje žena žrtava nasilja za zapošljavanje i samozapošljavanje – 80.482,50 kn.
III. KOORDINACIJA MEĐURESORNOG DJELOVANJA I STANDARDIZACIJA POSTUPANJA U PRUŽANJU PODRŠKE I ZAŠTITI PRAVA ŽRTAVA I SVJEDOKA
a) Analiza i ocjena stanja
U nastojanju uspostave koordiniranog djelovanja sa jasnim zadaćama dionika izrađeni su protokoli postupanja, i to:
Protokol o postupanju u slučaju nasilja u obitelji, Protokol o postupanju u slučaju seksualnog nasilja, Protokol o postupanju u slučaju zlostavljanja i 