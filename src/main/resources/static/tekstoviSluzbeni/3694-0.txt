39 28.04.2016 Statut Hrvatske gospodarske komore
HRVATSKA GOSPODARSKA KOMORA
1043
STATUT
HRVATSKE GOSPODARSKE KOMORE
I. OPĆE ODREDBE
Članak 1.
Ovim Statutom uređuju se zadaće i poslovi Hrvatske gospodarske komore (u nastavku teksta: HGK), prava i dužnosti članica HGK, upravljanje poslovima HGK, oblici organiziranja i rada u HGK, osnivanje predstavništva HGK u inozemstvu, rad sudova pri HGK, suradnja sa državnim tijelima, organizacijama i drugim komorama, opći akti HGK i njihovo donošenje, javnost rada HGK, stručna služba HGK, te ostvarivanje sredstava za rad HGK.
Članak 2.
HGK je, u skladu sa Zakonom o Hrvatskoj gospodarskoj komori (u nastavku teksta: Zakon), samostalna stručno-poslovna organizacija svih pravnih osoba koje obavljaju gospodarsku djelatnost sa sjedištem na području Republike Hrvatske, osim pravnih osoba koje obavljaju obrt.
Članak 3.
Pravne osobe iz članka 2. ovog Statuta postaju članice HGK upisom u sudski registar.
Članak 4.
U HGK se mogu učlaniti fizičke i pravne osobe koje obavljaju obrt.
U HGK se, kada to odgovara zajedničkim interesima, mogu učlaniti i organizacije koje obavljaju društvenu djelatnost, profesionalna i stručna društva i udruženja, te druge organizacije koje svojom djelatnošću unapređuju rad i poslovanje članica HGK.
Članak 5.
Članice HGK upravljaju poslovima HGK preko svojih predstavnika, po načelu demokratskog odlučivanja i uzajamne odgovornosti.
Članak 6.
HGK je pravna osoba s pravima, obvezama i odgovornostima utvrđenim Zakonom i ovim Statutom.
Članak 7.
Naziv HGK je Hrvatska gospodarska komora.
HGK ima zaštitni znak koji se sastoji od donjeg dijela grba Republike Hrvatske, godine utemeljenja »1852« i skraćenog naziva »HGK«.
HGK ima pečat i metalni žig okruglog oblika s tekstom po rubu kruga pečata i žiga – Hrvatska gospodarska komora – Zagreb, a u sredini pečata i žiga nalazi se zaštitni znak HGK.
Pečat može biti izrađen prema potrebi i na stranim jezicima.
Sjedište HGK je u Zagrebu, Rooseveltov trg 2.
Članak 8.
Rad HGK je javan.
Javnost rada HGK ostvaruje se na način određen ovim Statutom i općim aktima HGK.
II. ZADAĆE I POSLOVI HGK
Članak 9.
HGK, u skladu sa Zakonom:
1. promiče, zastupa, usklađuje i štiti zajedničke interese članica pred državnim i drugim tijelima u zemlji i inozemstvu;
2. usklađuje međusobne interese članica;
3. promiče međuregionalno gospodarsko povezivanje;
4. procjenjuje mogućnosti i uvjete gospodarskog razvoja;
5. djeluje kod oblikovanja gospodarskog sustava i mjera ekonomske politike;
6. uspostavlja i razvija sve vrste poslovnih odnosa na domaćem i inozemnom tržištu;
7. daje mišljenja o bonitetu svojih članica;
8. utvrđuje uzance i potvrđuje postojanje i sadržaj poslovnih običaja;
9. potiče i razvija dobre poslovne običaje, poslovni moral i zaštitu potrošača;
10. razvija poduzetničku inicijativu;
11. sudjeluje u razvijanju sustava strukovnog obrazovanja za potrebe gospodarstva;
12. organizira dopunsku naobrazbu kadrova gospodarstvu;
13. podržava i potiče istraživanja u gospodarstvu i za gospodarstvo, te inovacije postupaka, proizvoda i usluga;
14. razvija tehnološku infrastrukturu;
15. usklađuje gospodarske i društvene interese s područja ekologije;
16. razvija informacijski sustav HGK i poslovno informiranje članica;
17. vodi evidenciju registriranih poduzeća i radnji;
18. pruža pomoć prilikom osnivanja novih i pretvorbe postojećih poduzeća;
19. djeluje u procesu prestrukturiranja gospodarstva;
20. štiti interese članica na području radnog prava i socijalne skrbi;
21. priprema, zaključuje i prati primjenu kolektivnih ugovora;
22. surađuje s komorama u inozemstvu u cilju povezivanja komorskih sustava;
23. rješava tekuća pitanja od značaja za obavljanje gospodarskih djelatnosti;
24. predstavlja, daje informacije i promovira proizvode i usluge svojih članica na domaćem, EU i tržištima trećih zemalja;
25. obavlja druge zadaće određene Zakonom i ovim Statutom.
Članak 10.
U izvršavanju zadaća i poslova iz članka 9. ovoga Statuta sudjeluju članice HGK na način utvrđen 