59 29.06.2016 Rješenje Ustavnog suda Republike Hrvatske broj: U-III-3743/2015 od 19. svibnja 2016.
USTAVNI SUD REPUBLIKE HRVATSKE
1513
Ustavni sud Republike Hrvatske, u Prvom vijeću za rješavanje pretpostavki za odlučivanje o ustavnim tužbama, u sastavu sutkinja Duška Šarin, predsjednica Vijeća, te suci Antun Palarić i Aldo Radolović, članovi Vijeća, u postupku koji je ustavnom tužbom pokrenuo Željko Rogić iz Zadra, kojeg zastupa Milan Petričić, odvjetnik u Zadru, na sjednici održanoj 19. svibnja 2016. jednoglasno je donio
RJEŠENJE
I. Ustavna tužba se odbacuje.
II. Ovo rješenje objavit će se u »Narodnim novinama«.
Obrazloženje
1. Ustavnu tužbu podnio je 28. rujna 2015. Željko Rogić iz Zadra (u daljnjem tekstu: podnositelj) protiv rješenja Vrhovnog suda Republike Hrvatske, Sudačkog vijeća predsjednika svih sudačkih vijeća broj: Sv-1/14-5 od 26. ožujka 2015. (u daljnjem tekstu: rješenje Vrhovnog suda). Tim je rješenjem odbijen kao neosnovan prigovor podnositelja i potvrđena odluka Sudačkog vijeća Županijskog suda u Zadru broj: Sv-7/14 od 11. rujna 2014., koja je donesena u postupku u povodu prigovora sutkinje Općinskog suda u Zadru, protiv podnositelja kao predsjednika Općinskog suda u Zadru, a zbog povrede Kodeksa sudačke etike (»Narodne novine« broj 131/06.).
Odlukom Sudačkog vijeća Županijskog suda u Zadru utvrđuje se da je predsjednik Općinskog suda u Zadru, sudac Željko Rogić povrijedio točku 8. alineje 1., 3. i 4. Kodeksa sudačke etike.
2. U ustavnoj tužbi podnositelj navodi da su mu osporenim rješenjem Vrhovnog suda i odlukom Sudačkog vijeća Županijskog suda u Zadru povrijeđena ustavna prava zajamčena člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Iz sadržaja opširne ustavne tužbe proizlazi da je podnositelj nezadovoljan osporenim odlukama, te u ustavnoj tužbi navodi svoje viđenje činjeničnog stanja, te smatra da ono nije pravilno utvrđeno, odnosno da »razlozi koje daju prvostupanjsko i drugostupanjsko Vijeće – Sudačka vijeća o kršenju točke 8. alineja 1., 3. i 4. Kodeksa, po mišljenju podnositelja paušalni su, nejasni i nekonzistentni«.
Predlaže usvajanje ustavne tužbe i ukidanje osporenog rješenja Vrhovnog suda i odluke Sudačkog vijeća Županijskog suda u Zadru.
Ustavni sud nije nadležan za odlučivanje.
3. Članak 62. stavak 1. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) glasi:
»Članak 62.
(1) Svatko može podnijeti Ustavnom sudu ustavnu tužbu ako smatra da mu je pojedinačnim aktom tijela državne vlasti ... kojim je odlučeno o njegovim pravima i obvezama ili o sumnji ili optužbi zbog kažnjivog djela, povrijeđeno ljudsko pravo ili temeljna sloboda zajamčena Ustavom ... (u daljnjem tekstu: ustavno pravo).
(...)«
Sukladno tome, samo ona odluka kojom je nadležni sud meritorno odlučio o biti stvari, odnosno o pravu ili obvezi ili o sumnji ili optužbi zbog kažnjivog djela podnositelja, jest pojedinačni akt u smislu članka 62. stavka 1. Ustavnog zakona u povodu kojega je Ustavni sud, u postupku pokrenutom ustavnom tužbom, nadležan štititi ljudska prava i temeljne slobode podnositelja, zajamčene Ustavom.
4. U konkretnom slučaju osporene odluke donijela su Sudačka vijeća suglasno ovlaštenju iz članka 49. Zakona o sudovima (»Narodne novine« broj 28/13., 33/15. i 82/15.; u daljnjem tekstu: ZoS) koji glasi:
»Članak 49.
(1) Sudačko vijeće:
– daje ocjenu obnašanja sudačke dužnosti,
– daje mišljenje o kandidatima za predsjednika suda,
– postupa povodom zahtjeva za ocjenu postojanja povrede Kodeksa sudačke etike,
– obavlja druge poslove određene ovim Zakonom, Zakonom o Državnom sudbenom vijeću i Sudskim poslovnikom.
(...)«
5. Slijedom navedenog, Ustavni sud utvrđuje da osporene odluke ne predstavljaju pojedinačni akt u smislu članka 62. stavka 1. Ustavnog zakona protiv kojeg bi Ustavni sud bio nadležan pružiti ustavnosudsku zaštitu.
6. Slijedom toga, na