 ustavnosudskom postupku, navedeno je sljedeće:
»17.1. Slijedom svega navedenog, Ustavnom sudu ne preostaje drugo nego utvrditi da u postupku koji je prethodio ustavnosudskom, redovni sudovi nisu naveli relevantne, dostatne i ozbiljne razloge na temelju kojih su utvrdili da je podnositelj počinio kazneno djelo koje mu se stavlja na teret – da je kao uredujući zemljišnoknjižni sudac namjerno dopustio protuzakonit upis, čime je počinio kazneno djelo zlouporabe položaja i ovlasti iz članka 291. KZ-a/11. U specifičnim okolnostima kaznenog djela koje mu se stavlja na teret, sudovi su bili dužni navesti jasne i konkretne razloge na temelju kojih su utvrdili da je kod podnositelja postojala svijest i namjera za počinjenje kaznenog djela odnosno zbog čega smatraju da je u konkretnom slučaju svojim postupanjem podnositelj kao sudac prekoračio granice prava na svoje sudačko mišljenje i uvjerenje i ušao u kaznenu sferu ...
(...)«
III. PRIGOVORI ŽALITELJA
3. Žalitelj osporenu odluku pobija zbog bitnih postupovnih povreda, pogrešno i nepotpuno utvrđenog činjeničnog stanja, odluke o kazni te radi povrede odredaba Zakona o sudovima, a koje su povrede, prema žalitelju, rezultirale povredom članaka 18., 29. stavka 1., 44., 54., 55. i 119. stavka 2. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
U podnesenoj žalbi žalitelj ističe da žalbu podnosi jer smatra kako mu je prilikom donošenja sporne odluke DSV-a prije svega povrijeđeno pravo na pravično suđenje, zajamčeno Ustavom i Konvencijom za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.), te brojnim drugim europskim i međunarodnim pravnim aktima.
U tom smislu u žalbi ističe:
»Iz odredbe čl. 77. Zakona o državnom sudbenom vijeću jedino je razvidno da odluku o razrješenju DSV ne može donijeti po službenoj dužnosti već na prijedlog predsjednika suda, predsjednika neposredno višeg suda, predsjednika Vrhovnog suda Republike Hrvatske i Sudačkog vijeća.
Odredba čl. 79. također jedino propisuje da se o prijedlogu za razrješenje sucu daje mogućnost izjašnjenja i da odluku DSV donosi većinom glasova.
Te odredbe uopće ne određuju postupanje DSV u postupku, kako utvrđuju relevantne činjenice, ne propisuje i ne daje pravo sucu očitovati se na eventualno izvedene dokaze i uopće svojim sudjelovanjem utjecati na tijek postupka koji prethodi donošenju odluke o njegovu razrješenju.
To pravo na kontradiktornost ne može biti iscrpljeno pravom suca na očitovanje na prijedlog za razrješenje predsjednika suda jer je u tom očitovanju sudac limitiran sadržajem prijedloga, ali time mu se ne daje mogućnost sudjelovati u postupku kada i ako se pred Državnim sudbenim vijećem provode neki drugi dokazi ili izvidi. To jasno slijedi iz odredbe čl. 79. st. 1. Zakona o državnom sudbenom vijeću u kojoj stoji da se sucu mora dati mogućnost očitovati se o prijedlogu za razrješenje, ali ni o čemu drugome sudac to pravo nema.
Time je sucu ujedno povrijeđeno pravo na pošteno suđenje sadržano u članku 29. Ustava Republike Hrvatske
(...)
Zbog svega navedenoga nalazim povrijeđenim ne samo moje zakonsko pravo da kao osoba o čijem se razrješenju odlučuje imam pravo na raspravu sa jasno propisanim procesnim pravilima, a ne tek za puko 'izjašnjavanje' nego time i težu povredu međunarodnih akata koje reguliraju strogu određenost disciplinskog i stegovnog postupka protiv suca, poput već imenovanih Temeljnih načela Ujedinjenih Naroda o neovisnosti pravosuđa kao i brojnih drugih međunarodnih akata ...«
Nadalje u žalbi ističe:
»Ujedno nalazim da pobijana odluka uopće nema razloga o određenim odlučnim činjenicama, a to je iz kojih razloga Vijeće nalazi, osim tek puke konstatacije da bi bilo 'pravomoćno osuđen za kazneno djelo protiv službene dužnosti, zlouporabu položaja i ovlasti, što me čini nedostojnim obavljanja sudačke dužnosti' – sve i da se prihvati da sam navedeno djelo počinio (na