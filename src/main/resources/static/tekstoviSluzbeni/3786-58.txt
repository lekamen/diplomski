 stranicama za cijelo vrijeme trajanja obustave.
(6) Agencija može naložiti izdavanje i otkup udjela UCITS fondova ako je to u javnom interesu ili interesu ulagatelja UCITS fonda.
(7) Agencija može naložiti društvu za upravljanje i depozitaru da privremeno obustave izdavanje i otkup udjela ako postoje osnovani i dostatni razlozi za obustavu izdavanja i otkupa u interesu imatelja ili potencijalnih imatelja udjela.
Članak 178.
(1) Obustava izdavanja i otkupa udjela iz članka 177. stavka 1. ovoga Zakona mora prestati čim je prije moguće, odnosno čim prestanu razlozi za obustavu izdavanja i otkupa, a najkasnije u roku od 28 dana od početka obustave.
(2) Temeljem zahtjeva društva za upravljanje Agencija iznimno može produžiti rok iz stavka 1. ovoga članka. Zahtjev za izdavanje odobrenja za produljenje roka za obustavu i izdavanje udjela društvo za upravljanje podnosi najkasnije deset dana prije isteka roka iz stavka 1. ovoga članka.
(3) Nastavak poslovanja UCITS fonda potrebno je bez odgode prijaviti Agenciji te nadležnim tijelima svih država u kojima se trguje udjelima UCITS fonda i objaviti na mrežnim stranicama društva za upravljanje.
(4) Agencija će pravilnikom propisati uvjete i način zaprimanja zahtjeva za stjecanje ili otkup udjela za vrijeme trajanja obustave izdavanja i otkupa udjela, uvjete utvrđivanja cijene udjela, rokove isplate te uvjete nastavka poslovanja nakon prestanka obustave izdavanja i otkupa udjela.
POGLAVLJE IV.
Ulazna i izlazna naknada UCITS fonda
Članak 179.
(1) Prilikom izdavanja ili otkupa udjela UCITS fonda ulagatelju se naplaćuje cijena udjela te ulazna i izlazna naknada, kada je to primjenjivo.
(2) Naknade iz stavka 1. ovoga članka iskazuju se odvojeno od cijene udjela, a mogu biti prihod društva za upravljanje ili UCITS fonda.
Članak 180.
Izlazna naknada se ne naplaćuje u slučaju likvidacije UCITS fonda, bez obzira na razlog likvidacije.
Članak 181.
Agencija će pravilnikom propisati:
a) trajanje i uvjete početne ponude udjela UCITS fonda
b) postupak, rokove i provođenje izdavanja i otkupa udjela
c) obustavu i nastavak izdavanja i otkupa udjela
d) otkup in specie i
e) zamjenu udjela u jednom UCITS fondu za udjele u drugom UCITS fondu kojim upravlja isto društvo za upravljanje.
Objavljivanje cijene udjela UCITS fonda
Članak 182.
(1) Društvo za upravljanje će na svojoj mrežnoj stranici objaviti utvrđenu cijenu udjela UCITS fonda za svaki dan vrednovanja u kojem je obavljeno izdavanje ili otkup udjela, a najmanje dva puta mjesečno.
(2) Cijena udjela UCITS fonda mora biti priopćena bilo kojem ulagatelju koji to osobno zatraži putem telefona, pošte ili elektroničkim putem na adresu elektroničke pošte društva za upravljanje, odnosno dostupna u podružnici društva za upravljanje ili u prostorijama ovlaštenoga prodajnog zastupnika.
DIO OSMI OBAVJEŠTAVANJE ULAGATELJA, PROSPEKT UCITS FONDA, PRAVILA UCITS FONDA, KLJUČNI PODACI ZA ULAGATELJE, GODIŠNJI IZVJEŠTAJI I OSTALE OBAVIJESTI
GLAVA I. OPĆE ODREDBE
Dokumenti, obavijesti i druge objave
Članak 183.
(1) Društvo za upravljanje je dužno:
1. za svaki UCITS fond kojim upravlja usvojiti prospekt UCITS fonda, prema odredbama glave druge ovoga dijela Zakona
2. za svaki UCITS fond kojim upravlja usvojiti pravila UCITS fonda, prema odredbama glave treće ovoga dijela Zakona
3. za svaki UCITS fond izraditi ključne podatke za ulagatelje, prema odredbama glave četvrte ovoga dijela Zakona
4. za svaki UCITS fond kojim upravlja usvojiti i objaviti polugodišnje i revidirane godišnje izvještaje, prema odredbama glave pete ovoga dijela Zakona i
5. u vezi s poslovanjem UCITS fonda redovito obavještavati ulagatelje o drugim objavama propisanima odredbama glave sedme ovoga dijela Zakona
(2) Ako ovim Zakonom nije drugačije propisano, dokumenti i obavijesti iz stavka 1. ovoga članka moraju biti izrađeni i objavljeni na hrvatskom jeziku.
(3) Najnovije verzije dokumenata i obavijesti iz stavka 1. ovoga članka moraju biti objavljene na mrežnim stranicama društva za upravljanje.