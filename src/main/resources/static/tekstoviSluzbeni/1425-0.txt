74 03.07.2015 Pravilnik o izmjenama i dopunama Pravilnika o ovlaštenju strojovođa
MINISTARSTVO POMORSTVA, PROMETA I INFRASTRUKTURE
1426
Na temelju članka 96. stavka 7., članka 97. stavka 12. i članka 98. stavka 7. Zakona o sigurnosti i interoperabilnosti željezničkog sustava (»Narodne novine«, broj 82/13. i 18/15.), ministar pomorstva, prometa i infrastrukture donosi
PRAVILNIK
O IZMJENAMA I DOPUNAMA PRAVILNIKA O OVLAŠTENJU STROJOVOĐA
Članak 1.
U Pravilniku o ovlaštenju strojovođa (»Narodne novine«, broj 96/13.) u članku 2. iza podstavka 1. dodaje se podstavak 2. koji glasi:
»– Direktiva Komisije 2014/82/EU оd 24. lipnja 2014. o izmjeni Direktive 2007/59/EZ Europskog parlamenta i Vijeća u pogledu općeg stručnog znanja, zdravstvenih zahtjeva i zahtjeva povezanih s dozvolama (tekst značajan za EGP) (SL L 184., 25. 6. 2014.).«.
Članak 2.
Članak 5. mijenja se i glasi:
»Članak 5.
(1) Minimalni uvjeti za izdavanje i valjanost dozvole za strojovođu odnose se na najnižu starosnu dob, obrazovanje, fizičku i psihičku sposobnost za rad te opću stručnu osposobljenost za rad.
(2) Podnositelj zahtjeva za izdavanje dozvole koja vrijedi na području Europske unije mora imati najmanje 20 godina života.
(3) Podnositelj zahtjeva za izdavanje dozvole čija je valjanost ograničena na područje Republike Hrvatske mora imati najmanje 18 godina života.
(4) Podnositelj zahtjeva za izdavanje dozvole mora imati uspješno završeno osnovno i četverogodišnje srednje obrazovanje tehničke struke.
(5) Podnositelj zahtjeva za izdavanje dozvole mora dokazati svoju fizičku sposobnost za rad uvjerenjem o uspješno obavljenom zdravstvenom pregledu koji uključuje provjeru općih zdravstvenih zahtjeva određenih u odjeljcima 1.1., 1.2. i 1.3. Priloga 1. i preglede određene u odjeljku 2.1. Priloga 1. ovoga Pravilnika.
(6) Podnositelj zahtjeva za izdavanje dozvole mora dokazati svoju psihičku sposobnost za rad uvjerenjem o uspješno obavljenom zdravstvenom pregledu koji uključuje provjeru zdravstvenih zahtjeva određenih u odjeljku 2.2. Priloga 1. ovoga Pravilnika.
(7) Podnositelj zahtjeva za izdavanje dozvole mora dokazati svoju opću stručnu osposobljenost za rad na temelju položenog ispita koji obuhvaća najmanje opće stručno znanje određeno u Prilogu 2. ovoga Pravilnika.«.
Članak 3.
U Prilogu 1. »Zdravstveni zahtjevi« pod točkom 1.2. »Vid« sedma i osma točka mijenjaju se i glase:
»– vid na oba oka: dostatan za uredno obavljanje poslova;
– binokularni vid: dostatan za uredno obavljanje poslova;”.
Članak 4.
Prilog 2. »Opće stručno znanje i zahtjevi za dozvolu« zamjenjuje se Prilogom A. koji je sastavni dio ovoga Pravilnika.
Članak 5.
U Prilogu 4. »Stručno znanje o željezničkoj infrastrukturi i zahtjevi za potvrdu« točka 8. mijenja se i glasi:
»8. PROVJERA ZNANJA JEZIKA
Strojovođe, koji s upraviteljem željezničke infrastrukture moraju komunicirati o kritičnim sigurnosnim pitanjima, moraju znati jezik koji odredi dotični upravitelj infrastrukture. Njihovo znanje jezika mora im omogućiti aktivno i učinkovito sporazumijevanje u uobičajenim, nepovoljnim i izvanrednim situacijama.
Strojovođe moraju znati koristiti poruke i komunikacijske metode utvrđene u TSI-ju za podsustav »odvijanje prometa i upravljanje prometom«.
Strojovođe moraju razumjeti (slušno razumijevanje i razumijevanje pri čitanju) te znati usmeno i pismeno komunicirati na razini B1 Zajedničkog europskog referentnog okvira za jezike (ZEROJ) Vijeća Europe (eng. Common European Framework of Reference for Languages – CEFR).«.
Članak 6.
Za strojovođe koji su dobili ili će dobiti dozvolu prije 1. siječnja 2016. u skladu sa Zakonom o sigurnosti i interoperabilnosti željezničkog sustava i Pravilnikom o ovlaštenju strojovođa (dozvole izdane u Republici Hrvatskoj), odnosno u skladu s odredbama Direktive 2007/59/EZ (dozvole izdane u ostalim državama članicama Europske unije), smatra se da zadovoljavaju odredbe tih propisa.
Članak 7.
Odredbe članka 3., članka 4. i članka 5. ovoga Pravilnika primjenjuju se od 1. siječnja 2016.