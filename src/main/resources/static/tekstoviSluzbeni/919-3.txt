 podnositelja žalbe.
S obzirom da je Nediljko Boban bio dva puta član Državnog sudbenog vijeća sukladno odredbama članka 124. Ustava RH i članka 5. ZDSV-a ne može ponovno biti izabran za člana DSV-a, odnosno nije mogao biti ni kandidat za člana DSV-a.«
7. Vijeće Vrhovnog suda odbilo je osporenim rješenjem žalbu podnositelja. Mjerodavni dijelovi osporenog rješenja glase:
»Uzevši u obzir činjenicu da sudac Nediljko Boban nije bio član Državnog sudbenog vijeća u drugom sazivu u punom mandatu od četiri godine, pri čemu se napominje da je bio član Državnog sudbenog vijeća manje od polovine mandata, prema pravnom shvaćanju ovog Vijeća, navedene odredbe Ustava Republike Hrvatske i ZDSV valja tumačiti na način da u konkretnom slučaju nisu ispunjene pretpostavke o ograničavanju mogućnosti ponovnog izbora.
Pri tom je za istaknuti, uzevši u obzir žalbene navode podnositelja žalbe, da je Nediljku Bobanu taj mandat prestao kao rezultat drugačijeg ustavnog i zakonskog normiranja postupka izbora Državnog sudbenog vijeća, nakon što je u tom sazivu obnašao dužnost člana Državnog sudbenog vijeća manje od polovice mandata.
Nadalje, pravilno je pravno shvaćanje Povjerenstva da se promjena Ustava Republike Hrvatske o ograničavanju mandata ne primjenjuje na mandate koji su istekli prije stupnja na snagu promjene Ustava Republike Hrvatske (16. lipnja 2010.) Dakle, obzirom da je prvi mandat suca Nediljka Bobana u Državnom sudbenom vijeću istekao prije 16. lipnja 2010., taj se mandat ne uračunava u ustavno, a sada i zakonsko ograničenje broja mandata sudaca kao članova Državnog sudbenog vijeća.
Upravo ovakvo tumačenje o primjeni normi propisanih u Ustavu Republike Hrvatske, a kojima se ograničava mogućnost ponovnog izbora na izbornu funkciju, kojih ograničenja u ranijem tekstu Ustava Republike Hrvatske nije bilo, izrazio je i Ustavni sud Republike Hrvatske u svojoj odluci broj U-VII-700 od 11. lipnja 1997.«
III. PRIGOVORI PODNOSITELJA
8. U ustavnoj tužbi podnositelj ponavlja istovjetne razloge koje je već naveo u prigovoru protiv točke IV. prvostupanjske odluke Povjerenstva DSV-a i u žalbi protiv drugostupanjskog rješenja Povjerenstva DSV-a o kojoj je odlučivalo Vijeće Vrhovnog suda. Podnositelj u ustavnoj tužbi navodi ove prigovore:
»... nije razumljivo što je Povjerenstvo i Vijeće VSRH željelo reći kada je navedeno da je Nediljko Boban u drugom mandatu u DSV-u bio samo dvije godine.
(...)
Sudac Nediljko Boban je imenovan za člana Državnog sudbenog vijeća odlukom Hrvatskog sabora, broj Klasa: 021-13/05-08/01 od 15. srpnja 2005. (NN 90/05 od 25. srpnja 2005.).
Sudac Nediljko Boban je imenovan za člana Državnog sudbenog vijeća odlukom Hrvatskog sabora, broj Klasa: 021-13/09-08/39 od 10. srpnja 2009. (NN 83/09 od 15. srpnja 2009.).
(...)
S obzirom da je Nediljko Boban bio dva puta član Državnog sudbenog vijeća sukladno odredbama članka 124. Ustava RH i članka 5. ZDSV-a ne može ponovno biti član DSV-a odnosno nije mogao biti ni kandidat za člana DSV-a.«
Povrede ustavnih prava podnositelj obrazlaže ovako:
»Ustav je temeljni pravni dokument svake države, simbol pravne države i demokracije. Ustav sadrži temeljna načela državnog uređenja, temeljna prava i vrijednosti te osnovne zabrane, odnosno što se u našem društvenom uređenju smatra izrazito neprihvatljivim
... Odredbe Ustava su uvijek pisane jednostavnim i svima razumljivim jezikom ...
Jedna od takvih lako razumljivih odredbi je i odredba članka 124. (odnosno članka 121. prema pročišćenom tekstu Ustavnog suda RH) Ustava kojom je propisano da se članovi Državnog sudbenog vijeća biraju na razdoblje od četiri godine, s tim da članom Državnoga sudbenog vijeća nitko ne može biti više od dva puta.
Odredba je toliko jednostavno i lako razumljivo napisana da je uistinu teško shvatljivo zašto se Povjerenstvo za izbor članova DSV-a odlučilo samostalno tumačiti je na način da jedan ili nekolicina sudaca mogu biti članovi DSV-a četiri ili više puta dok svi ostali suci mogu samo dva puta, bez da je o istome upoznala 