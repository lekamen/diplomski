88 12.08.2015 Rješenje Ustavnog suda Republike Hrvatske broj: U-II-4525/2014 i dr. od 24. srpnja 2015.
USTAVNI SUD REPUBLIKE HRVATSKE
1738
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Duška Šarin i Miroslav Šeparović, rješavajući o prijedlozima za pokretanje postupka za ocjenu suglasnosti drugog propisa s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i zakonom, na sjednici održanoj 24. srpnja 2015. donio je
RJEŠENJE
I. Odbacuju se prijedlozi za pokretanje postupka za ocjenu suglasnosti s Ustavom Uredbe o izmjenama i dopuni Zakona o uskrati isplate pojedinih materijalnih prava zaposlenima u javnim službama (»Narodne novine« broj 159/13.).
II. Ovo rješenje objavit će se u »Narodnim novinama«.
Obrazloženje
1. Ustavni sud prihvatio je prijedloge predlagatelja Matice hrvatskih sindikata iz Zagreba te 486 predlagatelja (sindikata i fizičkih osoba) te je svojim rješenjem broj: U-I-4405/2013, U-II-3222/2014 i dr. od 18. srpnja 2014. (»Narodne novine« broj 101/14.) pokrenuo postupak za ocjenu suglasnosti s Ustavom Zakona o uskrati isplate pojedinih materijalnih prava zaposlenima u javnim službama (»Narodne novine« broj 143/12., u daljnjem tekstu: ZUIMP) i Uredbe o izmjenama i dopuni Zakona o uskrati isplate pojedinih materijalnih prava zaposlenima u javnim službama (»Narodne novine« broj 159/13., u daljnjem tekstu: Uredba/ID-ZUIMP).
Rješenje Ustavnog suda broj: U-I-4405/2013, U-II-3222/2014 i dr. u ovom će se rješenju skraćeno nazivati: rješenje od 18. srpnja 2014.
1.1. U točki 25. obrazloženja rješenja od 18. srpnja 2014. Ustavni sud istaknuo je da će u postupku ocjene suglasnosti ZUIMP-a i Uredbe/ID-ZUIMP-a s Ustavom razmatrati samo prijedloge za pokretanje postupka za ocjenu suglasnosti ZUIMP-a i Uredbe/ID-ZUIMP-a koji su zaprimljeni do dana donošenja tog rješenja dok nijedan naknadno podneseni prijedlog kojim se traži pokretanje postupka za ocjenu suglasnosti s Ustavom tih propisa Ustavni sud neće razmatrati, budući da je rješenjem od 18. srpnja 2014. već pokrenuo postupak.
1.2. Nakon što je rješenjem od 18. srpnja 2014. prihvatio navedene prijedloge te pokrenuo i proveo postupak, Ustavni sud donio je odluku broj: U-I-4405/2013, U-II-3222/2014 od 31. ožujka 2015. (»Narodne novine« broj 41/15.) kojom je utvrdio da su ZUIMP i Uredba/ID-ZUIMP-a u vrijeme svoga važenja bili u suglasnosti s Ustavom. Odluka Ustavnog suda broj: U-I-4405/2013, U-II-3222/2014 u ovom će se rješenju skraćeno nazivati: odluka od 31. ožujka 2015.
2. Nakon što je prihvatio prijedloge predlagatelja te svojim rješenjem od 18. srpnja 2014. koje je objavio u »Narodnim novinama«, pokrenuo postupak za ocjenu suglasnosti s Ustavom ZUIMP-a i Uredbe/ID-ZUIMP-a, Ustavni sud zaprimio je još 645 prijedloga za pokretanje postupka za ocjenu suglasnosti s Ustavom Uredbe/ID-ZUIMP-a.
2.1. Navedeni prijedlozi sadržajno su istovjetni te su u cijelosti usporedivi s prijedlozima koje je Ustavni sud razmatrao i prihvatio rješenjem od 18. srpnja 2014. i o njima odlučio odlukom od 31. ožujka 2015.
2.2. Brojevi ustavnosudskih predmeta pod kojima se vode prijedlozi predlagatelja fizičkih osoba koji su predmet ovog ustavnosudskog postupka, kao i podaci o samim predlagateljima fizičkim osobama, sadržani su u posebnom dodatku ovog rješenja, koji se smatra njegovim sastavnim dijelom.
Dan objave u »Narodnim novinama«, službenom listu Republike Hrvatske, ovog rješenja zajedno s posebnim dodatkom smatra se danom njegove dostave svakom pojedinom predlagatelju navedenom u dodatku.
Ne postoje pretpostavke za pokretanje ustavnosudskog postupka koji je prethodno već pokrenut rješenjem donesenim na temelju članka 43. stavka 1. u vezi s člankom 44. stavkom 2. Ustavnog zakona.
3. Članak 43. stavak 1. i članak 44. stavak 2. Ustavnog zakona o Ustavnom sudu Republike Hrvatske (»Narodne novine« broj 99/99., 