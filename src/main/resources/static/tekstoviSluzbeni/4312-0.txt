69 27.07.2016 Odluka Ustavnog suda Republike Hrvatske broj:U-IIIA-7868/2014 od 3. lipnja 2016.
USTAVNI SUD REPUBLIKE HRVATSKE
1661
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Marko Babić, Snježana Bagić, Mario Jelušić, Duška Šarin i Miroslav Šeparović, članovi Vijeća, u postupku koji je ustavnom tužbom pokrenula Ksenija Keča iz Zagreba, koju zastupa Hamdija Malić, odvjetnik iz Zagreba, na sjednici održanoj 3. lipnja 2016. jednoglasno je donio
ODLUKU
I. Ustavna tužba se usvaja.
II. Ministarstvo znanosti, obrazovanja i sporta Republike Hrvatske dužno je donijeti odluku o zahtjevu podnositeljice za priznavanje istovjetnosti doktorata na temelju diplome izdane u Parizu 14. listopada 2002. u postupku koji se vodi pod klasa: UP/II-602-05/04-01/0007; urbroj: 533-04-04-2 u najkraćem mogućem roku, ali ne duljem od trideset (30) dana, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositeljici ustavne tužbe Kseniji Keča, određuje se primjerena naknada zbog povrede ustavnog prava iz članka 29. stavka 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 22.800,00 kuna.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositeljice Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ksenija Keča iz Zagreba, Trg J. Kukuljevića 13, (u daljnjem tekstu: podnositeljica) podnijela je 12. prosinca 2014. ustavnu tužbu smatrajući da joj je zbog dugotrajnosti upravnog postupka, koji se vodi pred Ministarstvom znanosti, obrazovanja i sporta Republike Hrvatske, zbog nedonošenja rješenja o njenom zahtjevu za priznavanje istovjetnosti doktorata na temelju diplome izdane u Parizu 14. listopada 2004., sukladno presudi Upravnog suda Republike Hrvatske broj: Us-832/2004-15 od 6. prosinca 2007. kojom je poništeno rješenje Ministarstva znanosti, obrazovanja i sporta Republike Hrvatske, klasa: UP/II-602-05/04-01/0007; urbroj: 533-04-04-2 od 10. svibnja 2004. (u daljnjem tekstu: Ministarstvo znanosti) povrijeđeno pravo na donošenje odluke u razumnom roku, zajamčeno člankom 29. stavkom 1. Ustava.
2. Za potrebe ustavnosudskog postupka pribavljen je spis Ministarstva znanosti, obrazovanja i sporta Republike Hrvatske klasa: klasa: UP/II-602-05/04-01/00007; urbroj: 533-28-01-01/742.
II. PREGLED RADNJI U POSTUPKU
3. Rješenjem Fakultetskog vijeća Ekonomskog fakulteta Sveučilišta u Zagrebu, broj: 251-56-01/03-26-17 od 26. lipnja 2003., odbijen je zahtjev podnositeljice za priznavanje potpune istovjetnosti strane diplome o doktoratu znanosti koji je podnositeljica stekla 14. listopada 2002. na Universite de Paris I – Pantheon – Sorbonne, Paris, Francuska.
Rješenjem Ministarstva znanosti klasa: UP/II-602-05/04-01/0007; urbroj: 533-04-04-2 od 10. svibnja 2004. odbijena je žalba podnositeljice izjavljena protiv rješenja Fakultetskog vijeća Ekonomskog fakulteta Sveučilišta u Zagrebu, broj: 251-56-01/03-26-17 od 26. lipnja 2003.
Podnositeljica je Upravnom sudu Republike Hrvatske (u daljnjem tekstu: Upravni sud) 23. siječnja 2004. podnijela tužbu zbog šutnje Ministarstva znanosti i nerješavanja žalbe izjavljene protiv rješenja Fakultetskog vijeća Ekonomskog fakulteta Sveučilišta u Zagrebu broj: 251-56-01/03-26-17 od 26. lipnja 2003. U tijeku trajanja upravnog spora Fakultetsko vijeće Ekonomskog fakulteta Sveučilišta u Zagrebu, donijelo je rješenje povodom žalbe podnositeljice te je ona nezadovoljna donesenim rješenjem podneskom od 7. lipnja 2004. tužbu pred Upravnim sudom proširila i na taj akt.
Presudom Upravnog suda broj: Us-832/2004-15