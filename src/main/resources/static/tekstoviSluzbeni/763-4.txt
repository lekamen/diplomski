 opći akti koji se odnose na sve subjekte na cjelokupnom području, ili dijelu područja, na kojem se prostire nadležnost predstavničkog tijela koji je akt donijelo. Samim time (argumentum a maiori ad minus) središnje tijelo državne uprave nadležno za lokalnu i područnu samoupravu ima ovlast provoditi nadzor, obustaviti od primjene i podnijeti zahtjev za ocjenu zakonitosti internog općeg akta.
Predmetni zahtjev Ministarstvo uprave podnijelo je temeljem odredbe članka 82. Zakona o lokalnoj i područnoj (regionalnoj) samoupravi, nakon što je Odlukom klasa: 023-01/14-01/86, urbroj: 515-02-02/1-14-2-7 od 22. svibnja 2014. obustavilo od primjene osporeni Pravilnik.
Iz navedenih razloga Sud je ocijenio da je zahtjev podnesen od strane ovlaštenog tijela, u svezi s općim aktom ocjena zakonitosti kojeg je u nadležnosti ovog Suda, zbog čega je zahtjev uzeo u meritorno razmatranje.
Osporenim pravilnikom propisana je odgovarajuća primjena Pravilnika o načinu i evidenciji kontrole radnog vremena službenika i namještenika Zadarske županije i vrijeme u kojem potpisuju evidenciju o prisutnosti na poslu (radi obračuna plaće) i na dužnosnike Zadarske županije.
Prava osoba izabranih, odnosno imenovanih na određene dužnosti u jedinicama lokalne i područne (regionalne) samouprave uređena su odredbama Glave XI Zakona o lokalnoj i područnoj (regionalnoj) samoupravi. Odredbom članka 90. ovog Zakona propisano je da općinski načelnik, gradonačelnik, župan i njihovi zamjenici odlučuju hoće li dužnost na koju su izabrani obavljati profesionalno, a o ovom izboru dužni su u roku od 8 dana od dana stupanja na dužnost dostaviti pisanu obavijest nadležnom upravnom tijelu, jer se u protivnom smatra da će dužnost obavljati volonterski. Ove osobe mogu promijeniti način obavljanja dužnosti u tijeku mandata, dostavom pisane obavijesti o promjeni načina obavljanja dužnosti nadležnom upravnom tijelu jedinica lokalne samouprave, u kojem slučaju novi način obavljanja dužnosti započinje prvog dana sljedećeg mjeseca nakon dostave obavijesti.
Odredbom članka 90.a istog Zakona propisano je da osobe iz članka 90. koje dužnost obavljaju profesionalno, za vrijeme profesionalnog obavljanja dužnosti ostvaruju pravo na plaću kao i druga prava iz rada, a vrijeme obavljanja dužnosti uračunava im se u staž osiguranja. Osobe koje dužnost obavljaju volonterski imaju pravo na naknadu za rad. Osnovna mjerila za određivanje plaće, odnosno naknade za rad osoba iz stavka 1. i 2. tog članka Zakona, kao i druga prava vezana uz profesionalno obnašanje dužnosti općinskog načelnika, gradonačelnika, odnosno župana i njihovih zamjenika uređuju se posebnim zakonom.
Mjerila za određivanje plaća i naknada župana, gradonačelnika i općinskih načelnika i njihovih zamjenika propisana su Zakonom o plaćama u lokalnoj i područnoj (regionalnoj) samoupravi. Temeljem članka 3. ovog Zakona, predstavničko tijelo donosi odluku kojom određuje osnovicu i koeficijente za obračun plaće župana, gradonačelnika i općinskog načelnika i njihovih zamjenika.
Župan, gradonačelnik i općinski načelnik, te njihovi zamjenici dužnost obavljaju za vrijeme trajanja mandata, pri čemu se vrijeme obavljanja dužnosti uračunava u staž, a zakonodavac im također priznaje pravo na plaću, odnosno naknadu. Izabrani dužnosnici jedinica lokalne i područne (regionalne) samouprave nisu službenici jedinica lokalne samouprave niti zasnivaju radni odnos. Niti jedan od mjerodavnih zakona ne propisuje da se na njihova prava, obveze i odgovornosti primjenjuju odredbe Zakona o službenicima i namještenicima u lokalnoj i područnoj (regionalnoj) samoupravi ili pravila radnog prava.
Osporeni Pravilnik župan Zadarske županije donio je na temelju članka 48. stavka 1. Zakona o lokalnoj i područnoj (regionalnoj) samoupravi (kojim su propisane ovlasti čelnika tijela jedinice lokalne i područne (regionalne) samouprave) i članka 27. Statuta Zadarske županije (koji odredbom stavka 3., sukladno odredbi članka 48. Zakona o lokalnoj i područnoj (regionalnoj)