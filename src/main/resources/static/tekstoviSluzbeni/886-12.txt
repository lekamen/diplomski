 45. stavka 1. UFEU-a kroz izravnu diskriminaciju zabranjenu stavkom 2. istoga članka. Takvo bi postupanje, dakle, predstavljalo grubo kršenje odredbi pravnog sustava Europske unije te bi samim time bilo zabranjeno (Odbor opreza radi ukazuje da bi donošenje predloženog Zakona bilo iznimno štetno i zbog činjenice da bi Republiku Hrvatsku zasigurno uvelo u infrakcijski postupak, koji bi za posljedicu imao ili znatnu materijalnu štetu u vidu plaćanja novčanih kazni ili bi doveo do potrebe promjene Zakona koji se predlaže usvojiti na referendumu, a čija promjena, sukladno važećem zakonu koji uređuje pitanje referenduma u Republici Hrvatskoj, ne bi mogla biti moguća prije proteka roka od godine dana od dana stupanja na snagu predloženog Zakona).«
31. Iz očitovanja Vlade proizlazi da i Vlada smatra kako tekst prijedloga ZOPiND-a, za koji Organizacijski odbor traži izjašnjavanje birača na referendumu, nije u skladu s Ustavom. Osim tvrdnji koje su istovjetne ili slične onima u obrazloženju prijedloga Odluke HS-a, Vlada je u svom očitovanja navela i sljedeće:
»... člankom 113. Ustava Republike Hrvatske propisano (je) da Vlada Republike Hrvatske brine o gospodarskom razvitku zemlje, te usmjerava djelovanje i razvitak javnih službi, a člankom 63. stavkom 2. Zakona o sustavu državne uprave (‘Narodne novine’, br. 150/2011 i 12/2013 – Odluka Ustavnog suda Republike Hrvatske), propisano je da se uredbom Vlade Republike Hrvatske uređuje, između ostaloga, unutarnje ustrojstvo tijela državne uprave, kao i druga pitanja od osobitog značaja za rad tijela državne uprave. Slijedom navedenoga, Vlada Republike Hrvatske smatra da je pitanje organizacije obavljanja poslova u tijelima državne uprave i javnim službama u nadležnosti Vlade Republike Hrvatske, i to kao jedno od pitanja od osobitog značaja za rad tijela državne uprave.
(...)
Nadalje, člankom 117. stavkom 2. Ustava Republike Hrvatske propisano je da se određeni poslovi državne uprave mogu zakonom povjeriti tijelima jedinica lokalne i područne (regionalne) samouprave i pravnim osobama koje imaju javne ovlasti. Iz navedenog jasno proizlazi da Ustav Republike Hrvatske dopušta povjeravanje određenih poslova državne uprave, a time i povjeravanje pojedinih pratećih i neosnovnih djelatnosti neophodnih za pravodobno i kvalitetno obavljanje osnovne djelatnosti u ovim Ustavom dopuštenim slučajevima. Naime, u smislu prijedloga zakona koji čini sadržaj referendumskog pitanja, definicijom pratećih i neosnovnih poslova obuhvaćeni su administrativni, tehnički, administrativno-tehnički, pomoćni, pomoćno-tehnički i ostali poslovi koji se obavljaju u javnom sektoru, a čije je obavljanje potrebno radi pravodobnog i kvalitetnog obavljanja poslova iz djelatnosti javnih službi i djelokruga državnih tijela. Isto tako, ovim sadržajem referendumskog pitanja obavljanje pratećih i neosnovnih djelatnosti dopušteno je isključivo po zaposlenicima, službenicima i namještenicima, odnosno osobama u radnom odnosu u javnom sektoru u smislu tog zakona.
... Na ovaj se način neustavno ograničava povjeravanje određenih poslova državne uprave tijelima jedinica lokalne i područne (regionalne) samouprave i pravnim osobama koje imaju javne ovlasti, a upravo su ta tijela i pravne osobe navedeni u Ustavu Republike Hrvatske kao ona kojima se zakonom mogu povjeriti određeni poslovi državne uprave. Navedeno se čini nespornim jer obavljanje povjerenih poslova državne uprave nije moguće bez obavljanja pratećih i neosnovnih poslova neophodnih za obavljanje tih povjerenih poslova.
Osim toga, javni sektor u smislu predloženog referendumskog pitanja obuhvaća samo javne ustanove i druge pravne osobe kojima se plaće osiguravaju u državnom proračunu (a ne obuhvaća tijela jedinica lokalne i područne (regionalne) samouprave i pravne osobe koje imaju javne ovlasti u širem smislu), te je za taj javni sektor (kako je definiran sadržajem referendumskog pitanja) rezervirana isključiva ovlast za obavljanje pratećih i neosnovnih djelatnosti. Stoga je,