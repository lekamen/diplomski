2 05.01.2016 Pravilnik o uvjetima i načinu polaganja ispita za ovlaštenog mjeritelja te obliku i sadržaju službene iskaznice ovlaštenog mjeritelja
DRŽAVNI ZAVOD ZA MJERITELJSTVO
15
Na temelju članka 13. stavka 4. Zakona o mjeriteljstvu (»Narodne novine«, broj 74/2014), ravnatelj Državnog zavoda za mjeriteljstvo donosi
PRAVILNIK
O UVJETIMA I NAČINU POLAGANJA ISPITA ZA OVLAŠTENOG MJERITELJA TE OBLIKU I SADRŽAJU SLUŽBENE ISKAZNICE OVLAŠTENOG MJERITELJA
I. OPĆE ODREDBE
Članak 1.
Ovim Pravilnikom propisuju se uvjeti i način polaganja ispita za ovlaštenog mjeritelja (u daljnjem tekstu: ispit) te oblik i sadržaj službene iskaznice ovlaštenog mjeritelja.
Članak 2.
(1) Ispit je propisani način provjere znanja djelatnika ovlaštenog tijela za obavljanje poslova ovjeravanja zakonitih mjerila.
(2) Ispit može polagati i službenik Državnog zavoda za mjeriteljstvo (u daljnjem tekstu: Zavod) koji obavlja poslove ovjere zakonitih mjerila, obavlja izvanredna ispitivanja zakonitih mjerila te provodi službena mjerenja.
II. POVJERENSTVO ZA POLAGANJE ISPITA
Članak 3.
(1) Ispit se polaže pred Povjerenstvom za polaganje ispita za ovlaštenog mjeritelja (u daljnjem tekstu: Povjerenstvo).
(2) Povjerenstvo ima predsjednika i dva člana. Predsjedniku i članovima Povjerenstva određuju se zamjenici.
(3) Povjerenstvo imenuje ravnatelj Zavoda za određeno područje mjeriteljstva za koje je ovlaštenom tijelu, u kojem je zaposlen kandidat koji polaže ispit, dodijeljeno ovlaštenje.
(4) Povjerenstvo se imenuje iz redova osoba koje imaju odgovarajuće radno iskustvo ili su se istakle znanstvenim i stručnim radom u područjima koja se ispituju.
Članak 4.
(1) Povjerenstvo ima tajnika.
(2) Administrativni poslovi za Povjerenstvo obavljaju se u Zavodu.
Članak 5.
(1) Predsjednik Povjerenstva odgovoran je za zakonito provođenje ispita.
(2) Tajnik Povjerenstva dužan je:
– utvrditi istovjetnost osobe koja polaže ispit
– utvrditi jesu li plaćeni troškovi ispita
– upoznati osobu koja polaže ispit s njezinim pravima i obvezama
– voditi zapisnik o tijeku ispita
– obavljati i druge poslove propisane ovim Pravilnikom.
Članak 6.
(1) Predsjednik, članovi i tajnik Povjerenstva imaju pravo na naknadu za rad u Povjerenstvu.
(2) Visinu naknade iz stavka 1. ovoga članka posebnim rješenjem određuje ravnatelj Zavoda.
III. PRIJAVA I POLAGANJE ISPITA
Članak 7.
(1) Ispit može polagati osoba (u daljnjem tekstu: kandidat) koja ima:
– završenu srednju stručnu spremu i dvije godine radnog iskustva na poslovima u području mjeriteljstva za koje je ovlaštenom tijelu u kojem je kandidat zaposlen dodijeljeno ovlaštenje
– završen preddiplomski sveučilišni studij ili stručni studij u trajanju od najmanje tri godine i jednu godinu radnog iskustva na poslovima u području mjeriteljstva za koje je ovlaštenom tijelu u kojem je kandidat zaposlen dodijeljeno ovlaštenje ili
– završen preddiplomski i diplomski sveučilišni studij ili integrirani preddiplomski i diplomski sveučilišni studij ili specijalistički diplomski stručni studij i jednu godinu radnog iskustva na poslovima u području mjeriteljstva za koje je ovlaštenom tijelu u kojem je kandidat zaposlen dodijeljeno ovlaštenje.
(2) Ovlašteno tijelo u kojem je kandidat zaposlen podnosi prijavu za polaganje ispita Zavodu na Obrascu prijave za polaganje ispita za ovlaštenog mjeritelja koji je tiskan uz ovaj Pravilnik i njegov je sastavni dio (Prilog 1).
(3) Prijava za polaganje ispita mora sadržavati osobne podatke o kandidatu.
(4) Prijavi za polaganje ispita se prilaže dokaz o završenoj srednjoj stručnoj spremi/dokaz o završenom preddiplomskom sveučilišnom studiju ili stručnom studiju u trajanju od najmanje tri godine odnosno dokaz o završenom preddiplomskom i diplomskom sveučilišnom studiju ili integriranom preddiplomskom i diplomskom sveučilišnom studiju ili specijalističkom diplomskom stručnom studiju.
(5) Prijavi za polaganje ispita prilaže se dokaz o radnom iskustvu iz stavka 1. ovoga članka.
Članak 8.
(1) Tajnik Povjerenstva utvrđuje da li kandidat ispunjava