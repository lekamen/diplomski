 usvojenim mjerama te o svim dodatnim informacijama koje ima na raspolaganju a koje se odnose na nesukladnost dotičnoga proizvoda, kao i o svojim prigovorima u slučaju neslaganja s prijavljenim nacionalnim mjerama.
(16) Ako druga država članica poduzme mjere povlačenja proizvoda s njenog tržišta, i ako se ta mjera smatra opravdanom, ministarstvo nadležno za poslove gospodarstva poduzet će potrebne mjere za povlačenje proizvoda s tržišta Republike Hrvatske te o tome izvijestiti Europsku komisiju.
Članak 8.
Članak 14. mijenja se i glasi:
»Sukladnost proizvoda
Članak 14.
(1) Prije stavljanja u promet i/ili uporabu proizvoda na koje se odnosi ovaj Pravilnik, proizvođač ili njegov ovlašteni zastupnik sa sjedištem u Europskoj uniji moraju primijeniti postupak propisan Tehničkim pravilima.
(2) Smatra se da su proizvodi koji su u skladu s usklađenim normama ili njihovim dijelovima objavljenim u Službenom listu Europske unije također u skladu sa zahtjevima obuhvaćenima tim normama ili njihovim dijelovima, utvrđenima u Tehničkim pravilima.
(3) Prijavljeno tijelo za ocjenu sukladnosti provodi postupak propisan Tehničkim pravilima i nakon završenog postupka izdaje potvrdu na temelju provedene ocjene sukladnosti, te izviješćuje gospodarskog subjekta ili privatnog uvoznika koji proizvod namjeravaju staviti na tržište i/ili uporabu o njihovim obvezama.
(4) Gospodarski subjekt ili privatni uvoznik iz stavka 3. ovoga članka će sastaviti Deklaraciju o sukladnosti sukladno Dodatku 4. koji je sastavni dio ovoga Pravilnika, te će postaviti ili osigurati postavljanje CE oznake na proizvod uz odgovarajući identifikacijski broj prijavljenog tijela.
(5) U deklaraciji o sukladnosti navodi se da je dokazano ispunjenje zahtjeva navedenih u članku 11. stavku 1. ovoga Pravilnika i Tehničkim pravilima.
(6) Sastavljanjem deklaracije o sukladnosti, privatni uvoznik ili osoba koja prilagođava motor preuzima odgovornost za sukladnost proizvoda.
(7) Deklaracija o sukladnosti prilaže se sljedećim proizvodima kada se stavljaju na raspolaganje na tržištu ili se puštaju u upotrebu:
a) plovilima;
b) sastavnim dijelovima ako se odvojeno stavljaju na tržište;
c) porivnim strojevima.
(8) Izjava proizvođača ili uvoznika utvrđena u Dodatku 3. ovoga Pravilnika za djelomično dovršena plovila sadrži elemente navedene u tom Dodatku i prilaže se djelomično dovršenim plovilima.
(9) Deklaracija o sukladnosti i Izjava proizvođača ili uvoznika djelomično dovršenog plovila kod stavljanja proizvoda ili djelomično dovršenog plovila na tržište Republike Hrvatske izrađuje se na hrvatskom jeziku ili prevodi na hrvatski jezik.«
Članak 9.
Članak 15. mijenja se i glasi:
»Prijavljivanje tijela za ocjenu sukladnosti
Članak 15.
(1) Ministarstvo će prijaviti Europskoj komisiji i drugim državama članicama EU tijela ovlaštena za obavljanje postupaka ocjenjivanje sukladnosti i ispitivanja iz članka 14. Pravilnika zajedno sa specifičnim poslovima koje su prijavljena tijela ovlaštena obavljati i identifikacijskim brojevima koje im je prethodno dodijelila Europska komisija, putem sredstva za elektroničko prijavljivanje koji je razvila i kojim upravlja Komisija.
(2) Ministarstvo provodi prijavljivanje, te utvrđuje i provodi postupke za ocjenjivanje i prijavljivanje tijela za ocjenjivanje sukladnosti za potrebe ovog Pravilnika, te prati prijavljena tijela, uključujući i praćenje njihove sukladnosti s odredbama stavka 5., 6., 7. i 8. ovoga članka.
(3) O postupcima za ocjenjivanje i prijavljivanje tijela za ocjenjivanje sukladnosti i praćenje prijavljenih tijela, kao i o svim promjenama s time u vezi, Ministarstvo izvješćuje Europsku komisiju.
(4) U postupku ocjenjivanja tijela u svrhu dobivanja statusa ovlaštenog tijela Ministarstvo će primijeniti kriterije navedene u Dodatku 12. ovoga Pravilnika.
(5) U slučaju da prijavljeno tijelo podugovori posebne zadaće povezane s ocjenjivanjem sukladnosti ili se za to služi poduzećem kćeri, osigurava da podizvoditelj ili poduzeće kći ispunjavaju uvjete određene u