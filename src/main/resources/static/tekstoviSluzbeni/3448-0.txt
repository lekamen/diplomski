27 25.03.2016 Odluka Ustavnog suda Republike Hrvatske broj: U-III-5694/2013 od 1. ožujka 2016.
USTAVNI SUD REPUBLIKE HRVATSKE
797
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeprarović, u postupku koji je ustavnom tužbom pokrenula Radmila Barošević iz Vukovara, koju zastupa Marko Cvrković, odvjetnik u Vukovaru, na sjednici održanoj 1. ožujka 2016. donio je
ODLUKU
I. Ustavna tužba se usvaja.
II. Ukidaju se:
– presuda Upravnog suda u Osijeku broj: Usl-649/13-10 od 31. listopada 2013.,
– rješenje Ministarstva pravosuđa, Uprave za građansko, trgovačko i upravno pravo, klasa: UP/II-942-01/12-01/199, ur.broj: 514-04-02-01-01-13-2 od 11. travnja 2013., i
– točka I. izreke djelomičnog rješenja Ureda državne uprave u Vukovarsko-srijemskoj županiji, Službe za gospodarstvo i imovinsko-pravne poslove, Ispostave Vinkovci, klasa: UP/I-943-01/97-01/1325, ur.broj: 2196-01-05-03/4-11-10 od 25. studenoga 2011.
III. Predmet se u ukinutom dijelu vraća Uredu državne uprave u Vukovarsko-srijemskoj županiji, Službi za gospodarstvo i imovinsko-pravne poslove, Ispostavi Vinkovci, na ponovni postupak.
IV. Na temelju članka 31. stavaka 4. i 5. Ustavnog zakona o Ustavnom sudu Republike Hrvatske (»Narodne novine« broj 99/99., 29/02., 49/02.) Ustavni sud povjerava provedbu ove odluke nadležnim upravnim tijelima i upravnim sudovima te određuje:
– svi zahtjevi za priznavanje prava na naknadu za oduzetu imovinu podneseni nadležnom upravnom tijelu 7. siječnja 2003. na temelju članka 7. stavka 1. Zakona o izmjenama i dopunama Zakona o naknadi za imovinu oduzetu za vrijeme jugoslavenske komunističke vladavine (»Narodne novine« broj 80/02., 81/02. – ispravak) bili su pravodobni, pa adresati koji su ih podnijeli 7. siječnja 2003., ali su im zahtjevi odbačeni zbog nepravodobnosti, mogu ponovo podnijeti isti zahtjev u roku od šest mjeseci računajući od prvog sljedećeg dana nakon objave ove odluke u »Narodnim novinama«.
V. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnijela je hrvatska državljanka Radmila Barošević iz Vukovara, Sajmište 12 (u daljnjem tekstu: podnositeljica), koju u postupku pred Ustavnim sudom zastupa Marko Cvrković, odvjetnik u Vukovaru, Županijska 44.
2. Podnositeljica je ustavnu tužbu podnijela zbog povrede ustavnog prava na pravično suđenje zajamčenog člankom 29. stavkom 1. u vezi s člankom 19. stavkom 2. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.). Poziva se i na povredu članka 5. koji se u okolnostima konkretnog slučaja vezuje uz načelo zakonitosti u djelovanju uprave iz članka 19. stavka 1. Ustava. Povrede su prema njezinim tvrdnjama učinjene:
– presudom Upravnog suda u Osijeku broj: Usl-649/13-10 od 31. listopada 2013. (u daljnjem tekstu: presuda Upravnog suda),
– rješenjem Ministarstva pravosuđa, Uprave za građansko, trgovačko i upravno pravo klasa: UP/II-942-01/12-01/199, urbroj: 514-04-02-01-01-13-2 od 11. travnja 2013. (u daljnjem tekstu: drugostupanjsko rješenje), i
– točkom I. izreke djelomičnog rješenja Ureda državne uprave u Vukovarsko-srijemskoj županiji, Službe za gospodarstvo i imovinsko-pravne poslove, Ispostave Vinkovci klasa: UP/I-943-01/97-01/1325, ur.broj: 2196-01-05-03/4-11-10 od 25. studenoga 2011. (u daljnjem tekstu: prvostupanjsko rješenje).
3. Osporenom točkom I. izreke prvostupanjskog rješenja odbačen je kao nepravodoban zahtjev triju podnositelja za priznavanje prava na naknadu za oduzetu imovinu. Zahtjev je podnesen 7. siječnja 2003. Ocjena o nepravodobnosti zahtjeva bila je povezana s pitanjem je li rok za podnošenje zahtjeva procesnopravne ili materijalnopravne prirode, sve u vezi računanja isteka tog roka s obzirom na to da je posljednji dan roka padao u nedjelju 5. siječnja 2003. (neradni dan), a 6. siječnja