na to da je Zakon o izmjenama i dopunama Zakona o potrošačkom kreditiranju u Narodnim novinama objavljen 2. prosinca 2013. godine, mišljenja smo kako bi u slučaju stupanja na snagu Zakona osmog dana od dana objave u Narodnim novinama, odnosno u ovom slučaju početka njegovog važenja puno prije danog roka za usklađenja u smislu odredbe članka 11.a stavka 5. Zakona, do 1. siječnja 2014. godine značajno skratilo vrijeme koje je važećim Zakonom dano vjerovniku na raspolaganju za ugovaranje parametara sa dužnikom, a što je bila namjera zakonodavca određivanjem dužeg vacatio legis, odnosno propisivanjem stupanja na snagu Zakona tek 1. siječnja 2014. godine. Dakle, isto rješenje se razlikuje od onog predviđenog Konačnim prijedlogom Zakona upravo s ciljem kako bi se osigurao primjeren rok za pripremu svih subjekata za primjenu i učinkovitu provedbu Zakona, a sve poštujući načelo zakonitosti koje vrijedi u kaznenom pravu nullum crimen nulla poena sine lege tj. nikome se ne može izreći kazna za djelo koje nije prethodno u zakonu opisano kao kažnjivo i za koje nije propisana kazna. ...
Nadalje, zakonodavac je davanjem dužeg roka za usklađivanje obveznog postupanja vjerovnika sa Zakonom, odnosno propisivanjem stupanja na snagu svih odredbi Zakona tek 1. siječnja 2014. godine uvažio načelo pravne sigurnosti budući da je vjerovniku odredio duži rok u kojem mu je omogućio da sazna što je navedenim Zakonom zabranjeno i koja sankcija je popisana. ...
Obzirom na duži vacatio legis, a s obzirom i na druge zakone koji uređuju predmetnu problematiku, ne smatramo opravdanim tvrditi da vjerovnicima nije bilo poznato da se djelo za koje je propisana sankcija smatra pravno dopuštenim već i prije donošenja predmetnog Zakona.«
VI. OCJENA USTAVNOG SUDA
10. Podnositelji osporavaju suglasnost s Ustavom zakonskog rješenja po kojem su obvezu iz članka 3. ZIDZoPKred-a:143/13, koji je stupio na snagu 1. siječnja 2014., vjerovnici potrošačkih kredita trebali izvršiti odmah poslije publikacije tog zakona, a prije njegova stupanja na snagu, uz nastup njihove prekršajne odgovornosti ako je ne izvrše u tom razdoblju.
11. U razmatranju osporenih odredbi ZIDZoPKred-a:143/13, Ustavni sud pošao je od stajališta zauzetog u odluci broj: U-I-659/1994 i dr. od 11. listopada 2000. (»Narodne novine« broj 107/00.) o tome da zahtjevi pravne sigurnosti i vladavine prava iz članka 3. Ustava traže da pravna norma bude, između ostaloga, predvidljiva za adresate, to jest takva da oni mogu stvarno i konkretno znati svoja prava i obveze kako bi se prema njima mogli ponašati.
Osim toga, zakon koji predviđa kažnjavanje osoba mora zadovoljavati stroge zahtjeve pravne sigurnosti i vladavine prava iz članka 3. Ustava.
U tom je svjetlu Ustavni sud razmotrio suglasnost s Ustavom članka 13. stavka 2. ZIDZoPKred-a:143/13 zasebno i zajedno s člankom 26. stavkom 1. alinejom 28. ZoPKred-a:75/09-102/15.
12. ZIDZoPKred:143/13 je stupio na snagu 1. siječnja 2014. Objavljen je u »Narodnim novinama« broj 143 od 2. prosinca 2013.
Iz očitovanja Ministarstva financija proizlazi kako su predlagateljica zakona, a zatim i zakonodavac, smatrali da je u razdoblju od 2. prosinca 2013. do 1. siječnja 2014. (to jest u razdoblju između dana publikacije zakona i dana njegova stupanja na snagu) tekao rok u kome su vjerovnici trebali izvršiti obvezu iz (izmijenjenog) članka 11. stavka 5. ZoPKred-a:75/09-102/15 »za postojeće ugovore o kreditu«.
13. Ustavni sud je još u Izvješću Hrvatskom saboru broj: U-X-80/2005 od 1. lipnja 2006. (»Narodne novine« broj 64/06.) u odnosu na stupanje na snagu i početak primjene zakona i drugih propisa naveo:
»... ustavno je pravilo da zakoni stupaju na snagu najranije osmog dana od dana objave u 'Narodnim novinama'. Vremensko razdoblje od dana objave zakona do dana njegova stupanja na snagu (vakacija) potrebno je da bi se s odredbama novog zakona upoznali i za njegovu primjenu pripremili adresati na koje se odnosi.«
U razdoblju vakacije, prema tome, ne postoji obveza primjene zakona