52 06.06.2016 Odluka Ustavnog suda Republike Hrvatske broj: U-I-3541/2015 i U-I-2780/2015 od 4. svibnja 2016.
USTAVNI SUD REPUBLIKE HRVATSKE
1386
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, odlučujući o zahtjevu i prijedlogu za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 4. svibnja 2016. donio je
ODLUKU
I. Ukida se članak 13. stavak 2. Zakona o izmjenama i dopunama Zakona o potrošačkom kreditiranju (»Narodne novine« broj 143/13. i 147/13.) u dijelu koji glasi: »najkasnije do 1. siječnja 2014.«.
II. Na temelju članka 31. stavka 5. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst) Ustavni sud utvrđuje da u razdoblju od 1. siječnja 2014. do 1. travnja 2014. nitko nije smio podlijegati prekršajnoj odgovornosti za prekršaj iz članka 26. stavka 1. alineje 28. Zakona o potrošačkom kreditiranju (»Narodne novine« broj 75/09., 112/12., 143/13., 147/13. 9/15., 78/15. i 102/15.).
III. Odbija se zahtjev za ocjenu suglasnosti s Ustavom te se ne prihvaća prijedlog za pokretanje postupka za ocjenu suglasnosti s Ustavom:
– članka 10. stavka 6. Zakona o izmjenama i dopunama Zakona o potrošačkom kreditiranju (»Narodne novine« broj 143/13. i 147/13.) u dijelu kojim je u članku 26. stavku 1. Zakona o potrošačkom kreditiranju (»Narodne novine« broj 75/09. i 112/12.) dodana alineja 28.,
– dio članka 13. stavka 2. Zakona o izmjenama i dopunama Zakona o potrošačkom kreditiranju (»Narodne novine« broj 143/13. i 147/13.) koji nije ukinut točkom I. ove izreke, i
– članka 15. Zakona o izmjenama i dopunama Zakona o potrošačkom kreditiranju (»Narodne novine« broj 143/13. i 147/13.).
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Zakon o potrošačkom kreditiranju donio je na temelju članka 2. stavka 4. alineje 1. Ustava šesti (6.) saziv Hrvatskog sabora na sjednici održanoj 19. lipnja 2009. Proglasio ga je predsjednik Republike Hrvatske odlukom od 23. lipnja 2009. Objavljen je u »Narodnim novinama« broj 75 od 30. lipnja 2009., a stupio je na snagu 1. siječnja 2010., osim članka 9. koji je stupio na snagu danom pristupanja Republike Hrvatske Europskoj uniji (u daljnjem tekstu: ZoPKred:75/09).
Na dan donošenja ove odluke na snazi je Zakon o potrošačkom kreditiranju s izmjenama i dopunama (»Narodne novine« broj 75/09., 112/12., 143/13., 147/13. – ispravak, 9/15., 78/15. – članci 5. i 6. Zakona o obveznim odnosima, i 102/15.; u daljnjem tekstu: ZoPKred:75/09-102/15).
1.1. Zakon o izmjenama i dopunama Zakona o potrošačkom kreditiranju donio je na temelju članka 2. stavka 4. alineje 1. Ustava sedmi (7.) saziv Hrvatskog sabora na 10. sjednici održanoj 22. studenoga 2013. Proglasio ga je predsjednik Republike Hrvatske odlukom od 27. studenoga 2013. Objavljen je u »Narodnim novinama« broj 143 od 2. prosinca 2013., a stupio je na snagu 1. siječnja 2014. Ispravak zakona objavljen je u »Narodnim novinama« broj 147 od 10. prosinca 2013. (u daljnjem tekstu: ZIDZoPKred:143/13).
2. Zahtjev za ocjenu suglasnosti s Ustavom dijela članka 10. (prekršajne odredbe) te članka 13. stavka 2. i članka 15. (prijelazne i završne odredbe) ZIDZoPKred-a:143/13 podnio je Ustavnom sudu 7. rujna 2015. Visoki prekršajni sud Republike Hrvatske, zastupan po v. d. predsjedniku Dani Hercegu, aktom broj: 1-Su-731/15 od 26. kolovoza 2015. (predmet broj: U-I-3541/2015).
Podnositelj smatra da su osporene odredbe ZIDZoPKred-a:143/13 nesuglasne s člancima 5. i 31. stavkom 1. Ustava i s člankom 7. stavkom 1. Konvencije za zaštitu ljudskih prava i temeljnih sloboda ("Narodne novine – Međunarodni ugovori« broj 18/97., 6/99. – pročišćeni tekst i 8/99. – ispravak, 14/02. i 1/06.; u daljnjem tekstu: Konvencija).
2.1. 