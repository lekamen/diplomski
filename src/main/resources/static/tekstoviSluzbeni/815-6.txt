 Vrhovni sud pogrešno primijenio odnosno propustio primijeniti mjerodavne odredbe ZKP-a/08 te da osporeno rješenje ne sadržava cjelovito, valjano i pravno-logično obrazloženje.
Dalje ističe da mu je istražni zatvor određen protivno članku 133. ZKP-a, kojim je propisano najdulje moguće trajanje istražnog zatvora, budući da bi ono u njegovom slučaju iznosilo ukupno četiri godine, dok je on u istražnom zatvoru odnosno na izdržavanju kazne proveo više od toga. Smatra pritom da prema članku 133. ZKP-a/08 nije relevantno je li riječ o istražnom zatvoru određenom po osnovi iz članka 123. stavka 1. ili iz članka 123. stavka 2. ZKP-a/08, budući da članak 133. ZKP-a/08 takvo razlikovanje ne sadržava – a da ga je zakonodavac htio, tada bi ga i propisao.
Naglašava da Vrhovni sud, kao donositelj osporenog rješenja, zauzima suprotno stajalište prema kojem istražni zatvor po osnovi iz članka 123. stavka 2. ZKP-a/08 može, praktično, trajati »unedogled«, budući da, kako smatra Vrhovni sud, ograničenje maksimalnog trajanja istražnog zatvora (članak 133. ZKP-a/08) ne vrijedi za slučajeve kada je istražni zatvor određen po osnovi iz stavka 2. članka 123. ZKP-a/08.
Vrhovni sud, ističe podnositelj, »pribjegava dodatnoj protuzakonitoj konstrukciji«, prema kojoj se vrijeme provedeno na izdržavanju kazne ne može uračunati u vrijeme trajanja istražnog zatvora – što je protivno sadržaju i smislu članka 133. ZKP-a/08, ali i članka 53. Zakona o izvršavanju kazne zatvora (»Narodne novine« broj 128/99., 55/00., 59/00., 129/00., 59/01., 67/01., 11/02., 190/03. – pročišćeni tekst, 76/07., 27/08., 83/09., 18/11., 48/11., 125/11. i 56/13.; u daljnjem tekstu: ZIKZ). Naime, prema toj odredbi ZIKZ-a moguće je da okrivljenik započne s izdržavanjem zatvorske kazne i prije pravomoćnosti presude, ali je i jasno određeno da će se vrijeme provedeno na izvršavanju kazne do kojeg je došlo temeljem stavka 3. članka 53. ZIKZ-a (prije pravomoćnosti presude), u slučaju da presuda bude ukinuta, uračunati kao vrijeme provedeno u istražnom zatvoru.
Vrhovni sud, naprotiv, u konkretnom slučaju uspostavlja nepostojeću razliku između vremena provedenog na izdržavanju kazne po nepravomoćnoj presudi i vremena provedenog na izdržavanju kazne po pravomoćnoj, ali naknadno ukinutoj presudi – za što nema ni zakonskog temelja ni logičnog opravdanja.
Na opisani način, prema stajalištu podnositelja, povrijeđeno je ne samo njegovo pravo na slobodu, nego je stavljen u nejednak i diskriminirajući položaj u odnosu na sve druge okrivljenike kojima se trajanje lišenja slobode računa primjenom članka 133. ZKP-a/08 i članka 53. ZIKZ-a, a to, nadalje, pokazuje da Vrhovni sud, donoseći osporeno rješenje, nije bio ni neovisan ni nepristran, jer je temeljno obilježje neovisnog i nepristranog suda da zakon primjenjuje dosljedno i jednako na sve te da jednako poštuje pravo na slobodu svakog čovjeka. Svojom krajnjom pristranošću i nedosljednošću Vrhovni sud povrijedio je i jamstva pravičnog suđenja iz članka 29. stavka 1. Ustava.
Podnositelj također smatra da je Vrhovni sud zanemario obvezu primjene članka 122. ZKP-a/08, to jest obvezu da pri određivanju istražnog zatvora po bilo kojoj osnovi poštuje načelo razmjernosti. Ovo stoga što iz osporenog rješenja Vrhovnog suda proizlazi neprihvatljivo i neshvatljivo stajalište da istražni zatvor na temelju članka 123. stavka 2. ZKP-a/08 može trajati neograničeno dugo odnosno da je njegovo trajanje ograničeno samo duljinom izrečene zatvorske kazne. Na takav način istražni zatvor zamjenjuje kaznu, jer bi se cjelokupna kazna, slijedom takvog stajališta, mogla izdržavati u istražnom zatvoru, uključujući i kaznu dugotrajnog zatvora. Riječ je, prema mišljenju podnositelja, o očiglednoj suprotnosti ne samo s odredbama ZKP-a/08, već i s Konvencijom, jer se takvo oduzimanje slobode ne može podvesti ni pod jednu od osnova predviđenih u članku 5. Konvencije.
Dalje upućuje na izreku osporenog rješenja u kojoj je određeno da istražni zatvor može trajati do pravomoćnog