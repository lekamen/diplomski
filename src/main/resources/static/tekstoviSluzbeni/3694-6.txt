 odbor.
VI. SUDOVI PRI HGK
Sud časti
Članak 65.
Pri HGK djeluje Sud časti.
Sud je u svom radu nezavisan i samostalan u odlučivanju.
Sud časti odlučuje o povredama pravila morala (dobrih poslovnih običaja) učinjena u obavljanju gospodarskih djelatnosti i prometa roba i usluga, kao i zbog povreda odredbi ovog Statuta, drugih općih akata HGK ili Kodeksa etike, bilo da te povrede članice učine u međusobnom poslovanju ili prema trećima.
O povredama iz stavka 1. ovog članka, Sud odlučuje i u potrošačkim sporovima.
Članak 66.
Zbog povreda iz članka 65. ovog Statuta Sud časti može izreći sljedeće mjere:
1. opomenu
2. javnu opomenu za objavljivanje na sjednici Skupštine
3. javnu opomenu uz objavljivanje u tisku.
Članak 67.
Sud časti djeluje kao prvostupanjski i drugostupanjski sud.
U prvostupanjskom postupku stranke mogu u prethodnom postupku mirenja zaključiti nagodbu. Nagodba ima svojstvo ovršne isprave u smislu Ovršnog zakona.
Protiv presude i rješenja u prvom stupnju, stranke mogu podnijeti žalbu, u roku od 15 dana od dana primitka presude, odnosno 8 dana od primitka rješenja.
Odluka drugostupanjskog vijeća je konačna s danom donošenja odluke i protiv nje nije dopušten pravni lijek, osim ako je propisan zakonom.
Članak 68.
Sredstva za rad Suda časti osigurava HGK u svom financijskom planu.
Nadležnost, sastav i organizacija Suda, mjere koje može izreći te način postupanja i financiranja uređuju se pravilnikom.
Stalno arbitražno sudište
Članak 69.
Pri HGK djeluje Stalno arbitražno sudište.
Domaće i strane fizičke i pravne osobe mogu ugovoriti nadležnost Stalnog arbitražnog sudišta iz stavka 1. ovog članka za odlučivanje u pravnim stvarima koje se prema zakonu mogu rješavati arbitražom.
Nadležnost, sastav i organizacija Stalnog arbitražnog sudišta te sastav arbitražnih sudova koji će se u pojedinim predmetima osnivati pri Sudištu kao i postupak u tim predmetima uređuje se pravilnikom.
Članak 70.
Pri HGK djeluje Centar za mirenje.
Centar pruža usluge vezane s postupkom mirenja u kojem jedan ili više izmiritelja pomažu strankama – domaćim i stranim fizičkim i pravnim osobama da zaključe nagodbu u građanskim, trgovačkim, radnim i drugim imovinskopravnim sporovima o pravima s kojima slobodno raspolažu.
Članak 71.
Zaključena nagodba u postupku mirenja pred Centrom za mirenje HGK je ovršna isprava ako je u njoj utvrđena određena obveza na činidbu o kojoj se stranke mogu nagoditi, ako sadrži izjavu obvezanika o neposrednom dopuštenju ovrhe – klauzulu ovršnosti, ako je zaključena u obliku javnobilježničkog akta.
Iznimno, iako su ispunjene sve pretpostavke iz prethodnog stavka, ovrha nagodbe će se odbiti ako bi njena ovrha bila protivna prinudnim propisima.
Članak 72.
Nadležnost, organizacija i postupak pred Centrom za mirenje HGK uređuje se pravilnikom.
VII. SURADNJA S DRŽAVNIM TIJELIMA, ORGANIZACIJAMA I DRUGIM KOMORAMA
Članak 73.
HGK surađuje, u skladu sa Zakonom, s Hrvatskim saborom, Vladom Republike Hrvatske, tijelima uprave, Hrvatskom obrtničkom komorom, udrugama poslodavaca, sindikatima i drugim organizacijama u izgradnji gospodarskog sustava, određivanju razvojne i tekuće ekonomske politike i rješavanju drugih pitanja od značaja za gospodarstvo Hrvatske.
Članak 74.
HGK surađuje s gospodarskim komorama, udruženjima i drugim sličnim asocijacijama stranih zemalja, te međunarodnim ekonomskim organizacijama.
Članak 75.
HGK može s gospodarskim komorama stranih zemalja osnivati mješovite komore i druge institucionalizirane oblike suradnje kada se ocijeni da oni mogu u značajnoj mjeri pridonijeti promicanju međusobnih ekonomskih odnosa.
Mješovite komore sa sjedištem u Republici Hrvatskoj sastavni su dio HGK.
Članak 76.
Pri HGK djeluje Hrvatski nacionalni odbor Međunarodne trgovačke komore, odnosno ICC Hrvatska koja za glavne ciljeve ima:
1. promoviranje međunarodne trgovine, usluga i investicija te ukidanje prepreka za međunarodnu trgovinu;
2. promoviranje tržišne ekonomije utemeljene na slobodnoj i pravednoj tržišnoj konkurenciji između