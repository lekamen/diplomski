82 14.09.2016 Pravilnik o pomorskoj opremi
MINISTARSTVO POMORSTVA, PROMETA I INFRASTRUKTURE
1836
Na temelju članka 34. stavka 1. alineja 1. Zakona o izmjenama i dopunama Pomorskog zakonika (»Narodne novine« br. 76/07) u svezi s člankom 77. stavka 4. Pomorskog zakonika (»Narodne novine« br. 181/04., 76/07., 146/08., 61/11., 56/13 i 26/15) ministar pomorstva, prometa i infrastrukture donosi
PRAVILNIK
O POMORSKOJ OPREMI
I. OPĆE ODREDBE
Članak 1.
Ovim Pravilnikom propisuju se zahtjevi za pomorsku opremu kojom se sukladno međunarodnim konvencijama opremaju brodovi hrvatske državne pripadnosti kao i uvjeti za stavljanje takve opreme na tržište u Republici Hrvatskoj.
Članak 2.
Ovaj Pravilnik sadrži odredbe koje su u skladu sa sljedećim aktima Europske unije:
– Direktiva 2014/90/EU Europskog parlamenta i Vijeća od 23. srpnja 2014. o pomorskoj opremi i stavljanju izvan snage Direktive Vijeća 96/98/EZ (Tekst značajan za EGP), (SL L 257, 28. 8. 2014.),
– Uredba (EZ) br. 765/2008 Europskog parlamenta i Vijeća od 9. srpnja 2008. o utvrđivanju zahtjeva za akreditaciju i za nadzor tržišta u odnosu na stavljanje proizvoda na tržište i o stavljanju izvan snage Uredbe (EEZ) br. 339/93 (Tekst značajan za EGP) (SL L 218, 13. 8. 2008.),
– Uredba (EU) br. 1025/2012 Europskog parlamenta i Vijeća od 25. listopada 2012. o europskoj normizaciji, o izmjeni direktiva Vijeća 89/686/EEZ i 93/15/EEZ te direktiva 94/9/EZ, 94/25/EZ, 95/16/EZ, 97/23/EZ, 98/34/EZ, 2004/22/EZ, 2007/23/EZ, 2009/23/EZ i 2009/105/EZ Europskog parlamenta i Vijeća te o stavljanju izvan snage Odluke Vijeća 87/95/EEZ i Odluke br. 1673/2006/EZ Europskog parlamenta i Vijeća (Tekst značajan za EGP) (SL L 316, 14. 11. 2012.).
Definicije
Članak 3.
U smislu ovog Pravilnika pojedini izrazi imaju sljedeća značenja:
1. »pomorska oprema« je oprema koja je obuhvaćena područjem primjene u skladu s člankom 4. ovoga Pravilnika;
2. »brod hrvatske državne pripadnosti« je brod koji plovi pod zastavom Republike Hrvatske i koji je obuhvaćen primjenom međunarodnih konvencija;
3. »međunarodne konvencije« su sljedeće konvencije, uključujući njihove protokole i kodekse obvezne primjene, usvojene u okviru Međunarodne pomorske organizacije (IMO), koje su stupile na snagu i kojima se utvrđuju posebni zahtjevi za odobrenje opreme koja se ugrađuje na brodove, a izdaje ih država zastave:
– Konvencija o međunarodnim pravilima o izbjegavanju sudara na moru (Colreg) iz 1972.,
– Međunarodna konvencija o sprečavanju onečišćenja mora s brodova (Marpol) iz 1973.,
– Međunarodna konvencija o zaštiti ljudskih života na moru (Solas) iz 1974.;
4. »ispitne norme« su ispitne norme za pomorsku opremu koje su utvrdili:
– Međunarodna pomorska organizacija (IMO),
– Međunarodna organizacija za normizaciju (ISO),
– Međunarodna elektrotehnička komisija (IEC),
– Europski odbor za normizaciju (CEN),
– Europski odbor za elektrotehničku normizaciju (Cenelec),
– Međunarodna telekomunikacijska unija (ITU),
– Europski institut za telekomunikacijske norme (ETSI),
– Komisija, u skladu s člankom 8. i člankom 27. stavkom 6. Direktive,
– regulatorna tijela priznata sporazumima o uzajamnom priznavanju čija je potpisnica Unija;
5. »međunarodni instrumenti« su međunarodne konvencije, uključujući rezolucije i okružnice Međunarodne pomorske organizacije (IMO) kojima se daje učinak tim konvencijama, u njihovim ažuriranim verzijama, te ispitne norme;
6. »znak kormilarskog kola« je simbol iz članka 9. ovoga Pravilnika koji je utvrđen u Prilogu I. ili, prema potrebi, elektronička oznaka iz članka 11. ovoga Pravilnika;
7. »prijavljeno tijelo« je tijelo za ocjenjivanje sukladnosti koje je prijavljeno od strane Ministarstva Europskoj komisiji i državama članicama Europske unije za obavljanje postupaka ocjenjivanja sukladnosti za određeno područje, a u skladu s odredbama članka 17. ovoga Pravilnika.
8. »dostupnost na tržištu« je svaka nabava pomorske opreme na tržištu Unije tijekom gospodarske aktivnosti, uz plaćanje ili bez plaćanja;
9. »stavljanje na