 Vlade »za redefiniranje ugovora o međusobnim odnosima dioničara«. Konkretno, u odnosu na svaki žalbeni navod Vrhovni sud ispitivao je sadržava li ili ne Zakon o privatizaciji INA-e »obvezujuću odredbu o nužnosti izmjene međudioničarskog ugovora« (tzv. klauzulu nužnosti).
To znači da je Vrhovni sud suzio granice zakonskih ovlasti Vlade, u osnovi polazeći od vlastitog stajališta da je za interese Republike Hrvatske štetna svaka ugovorna stipulacija koju Vlada ugovori u okvirima Zakona o privatizaciji INA-e, ako takva stipulacija Zakonom o privatizaciji INA-e nije bila propisana kao obveza Vlade pa je stoga imala snagu klauzule nužnosti.
407. Ustavni sud ne vidi kako bi takav restriktivni sudski pristup kad je riječ o ovlastima Vlade za odlučivanje o poslovima iz područja gospodarske politike mogao biti prihvatljiv. Vladi je člankom 110. alinejom 7. Ustava izrijekom stavljeno u nadležnost da »brine o gospodarskom razvitku zemlje«. Stoga restrikcije koje bi bio ovlašten nametati kazneni sud Vladi kad ona, primjenjujući zakone, sklapa pravne poslove iz područja gospodarstva nemaju ustavnopravno utemeljenje sve dok Vlada tim pravnim poslovima istodobno ne prekoračuje granice svojih ovlasti propisane zakonom i sve dok poštuje zakon.
408. Općenito, odobravanje od strane kaznenih sudova samo onih pravnih poslova ili ugovornih stipulacija na koje je Vlada zakonom obvezna i koji su stoga »nužni«, i proglašavanje protivnima državnim interesima onih pravnih poslova ili ugovornih stipulacija na koje je Vlada zakonom ovlaštena i koji su zakonom dopušteni, ali nisu obvezni jer ovise o procjeni Vlade u svjetlu gospodarske politike koju vodi, nije put koji bi izražavao temeljna obilježja hrvatskog ustavnopravnog poretka. Takav pristup upućuje na pogrešno poimanje značenja »uzajamne provjere nositelja vlasti propisane Ustavom i zakonom« iz članka 4. stavka 2. Ustava.
409. To djelomice potvrđuje dio presude Vrhovnog suda u kojem je taj sud prvo pravilno ocijenio da ni Izvješće Istražnog povjerenstva Hrvatskog sabora ni zaključak samog Sabora o prihvaćanju tog izvješća (v. točke od 241. do 245.) nisu odlučni za kazneni postupak protiv podnositelja (str. 18. drugostupanjske presude):
»Protivno navodima optuženikove žalbe, pravilno je prvostupanjski sud ocijenio da izvješće o radu istražnog povjerenstva Hrvatskog sabora o privatizaciji INA-e d.d. i zaključak o njegovom prihvaćanju nisu odlučni u ovom kaznenom postupku jer se radi o političkim ocjenama odnosno odlukama. S obzirom na ustavno načelo trodiobe vlasti, odluke Hrvatskog sabora kao zakonodavnog tijela koje se odnose na okolnosti iz pojedinih konkretnih sudskih postupaka ne smiju utjecati na samostalno i neovisno odlučivanje nadležnih sudova. Utjecaj odluka i ocjena zakonodavnog tijela o okolnostima iz konkretnih predmeta u postupcima koji se vode pred pravosudnim tijelima doveo bi u pitanje načelo trodiobe vlasti kao i svrhu i smisao rada pravosudnih tijela.«
410. Međutim, od tog neosnovanog dijela žalbenog navoda Vrhovni sud nije uspio razgraničiti osnovani dio žalbenog navoda podnositelja, koji se u biti odnosi na ustavni zahtjev za striktnim i dosljednim razgraničenjem kaznene odgovornosti predsjednika Vlade od političke odgovornosti Vlade. Taj nastavak u drugostupanjskoj presudi glasi (str. 18.):
»Neosnovano se u optuženikovoj žalbi tvrdi da se optuženiku stavlja na teret odluka koju je donijelo političko tijelo. Optuženik je proglašen krivim za radnje koje je poduzeo, opisane u izreci prvostupanjske presude, da bi Vlada Republike Hrvatske donijela odluku koja je protivna interesima Republike Hrvatske.«
Slično tome, kad Vrhovni sud u presudi utvrđuje da »zaštita (strateških) interesa Republike Hrvatske nije bila motiv za sklapanje spornih ugovora jer ti interesi konačno njima nisu zaštićeni« (str. 30. presude), onda se čini kao da sud jasno ne razlikuje ono što jest predmet sudskog kaznenog postupka i kaznene odgovornosti (jesu li pri sklapanju spornih ugovora poštovani svi mehanizmi