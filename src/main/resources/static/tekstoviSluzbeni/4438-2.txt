neljudsko i ponižavajuće postupanje ili kažnjavanje pa prvostupanjski sud zaključuje da nije došlo do povrede prava osobnosti tužitelja a u odnosu na njegovo duševno i tjelesno zdravlje. Također sud je utvrdio da kroz cijelo vrijeme boravka u kaznionici tužitelj nikada nije pismeno prigovarao svom smještaju ili odnosu djelatnika kaznionice prema njemu. Na temelju takvog utvrđenja prvostupanjski sud je primijenio materijalno pravo na način da je odbio tužbeni zahtjev tužitelja i utvrdio da ne postoji povreda prava osobnosti kod tužitelja koja bi bila osnov za dosuđenje pravične novčane naknade u smislu čl. 1100 Zakona o obveznim odnosima. Ovako utvrđeno činjenično stanje i ovakvu primjenu materijalnog prava prihvaća i ovaj sud (...).
Radi naprijed navedenog proizlazi da žalba tužitelja nije osnovana, zbog čega je istu u cijelosti valjalo odbiti kao neosnovanu ...«
III. PRIGOVORI PODNOSITELJA
5. Obrazlažući istaknute povrede ustavnih prava podnositelj ponavlja žalbene navode. Poziva se na odredbe Zakona o izvršavanju kazne zatvora (»Narodne novine« broj 128/99., 55/00., 59/00., 129/00., 59/01., 67/01., 11/02., 190/03. – pročišćeni tekst, 76/07., 27/08., 83/09., 18/11., 48/11., 125/11., 56/13. i 150/13.) kojima su utvrđena prava zatvorenika, osobito uvjeti za smještaj zatvorenika, a koji prema njegovoj ocjeni, u konkretnom slučaju nisu poštivani.
Smatra da su sudovi zbog nepotpuno utvrđenog činjeničnog stanja izveli pogrešan zaključak i utvrdili da u konkretnom slučaju nije došlo do povrede njegovog prava osobnosti. Tako je podnositelj u ustavnoj tužbi, između ostalog, naveo:
»Prvostupanjski sud je bio dužan ocijeniti težinu povrede prava osobnosti tužitelja, kao i sve okolnosti vezane uz boravak tužitelja u zatvorima, koje okolnosti je propustio ocijeniti, pa takav propust onemogućuje ispitivanje pravilnosti zauzetog stajališta o neosnovanosti tužbenog zahtjeva.
Ponavlja se, nije proveden niti očevid sobe, niti psihijatrijsko vještačenje, te je praktično oduzeta mogućnost tužitelju da vodi postupak i utvrdi visinu neimovinske štete, osnova koji je nesporan'.«
Stoga podnositelj smatra da su mu osporenim odlukama parničnih sudova povrijeđena ustavna prava zajamčena člancima 14. stavkom 2., 16., 23., 25. i 26. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Zaključno, predložio je usvajanje ustavne tužbe i ukidanje osporenih odluka parničnih sudova i vraćanje predmeta na ponovno suđenje prvostupanjskom sudu.
IV. MJERODAVNO PRAVO
6. U konkretnom slučaju mjerodavni su članci 19. i 1100. stavak 3. ZOO-a koji glase:
»Prava osobnosti
Članak 19.
(1) Svaka fizička i pravna osoba ima pravo na zaštitu svojih prava osobnosti pod pretpostavkama utvrđenim zakonom.
(2) Pod pravima osobnosti u smislu ovoga Zakona razumijevaju se prava na život, tjelesno i duševno zdravlje, ugled, čast, dostojanstvo, ime, privatnost osobnog i obiteljskog života, slobodu i dr.
(3) Pravna osoba ima sva navedena prava osobnosti, osim onih vezanih uz biološku bit fizičke osobe, a osobito pravo na ugled i dobar glas, čast, ime, odnosno tvrtku, poslovnu tajnu, slobodu privređivanja i dr.«
»Pravična novčana naknada
Članak 1100.
(...)
(3) Za povredu ugleda i drugih prava osobnosti pravne osobe sud će, ako procijeni da to težina povrede i okolnosti slučaja opravdavaju, dosuditi joj pravičnu novčanu naknadu, nezavisno od naknade imovinske štete, a i kad nje nema.«
V. OCJENA USTAVNOG SUDA
7. U konkretnom slučaju, Ustavni sud ocjenjivao je ustavnu tužbu s aspekta istaknute povrede članka 29. stavka 1. Ustava, koji u mjerodavnom dijelu glasi:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama (...)«
Ustavni sud ističe da je sadržaj ustavnog prava zajamčenog člankom 29. stavkom 1. Ustava ograničen na jamstva pravičnog suđenja. Sukladno tome, ocjenjujući navode ustavne tužbe sa stajališta tog ustavnog prava, Ustavni sud ispituje