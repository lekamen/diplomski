72 06.08.2016 Pravilnik o načinu suradnje i razmjene informacija Obalne straže Republike Hrvatske i drugih tijela nadležnih za sigurnost plovidbe te ovlastima i postupku nadzora nad provedbom propisa o sigurnosti plovidbe
MINISTARSTVO OBRANE
1709
Na temelju članka 32. stavka 3. Zakona o Obalnoj straži Republike Hrvatske (»Narodne novine«, br. 109/07) ministar obrane uz suglasnost ministra nadležnog za pomorstvo, donosi
PRAVILNIK
O NAČINU SURADNJE I RAZMJENE INFORMACIJA OBALNE STRAŽE REPUBLIKE HRVATSKE I DRUGIH TIJELA NADLEŽNIH ZA SIGURNOST PLOVIDBE TE OVLASTIMA I POSTUPKU NADZORA NAD PROVEDBOM PROPISA O SIGURNOSTI PLOVIDBE
I. TEMELJNE ODREDBE
Članak 1.
(1) Ovim Pravilnikom uređuje se način suradnje i razmjene informacija Obalne straže Republike Hrvatske (u daljnjem tekstu Obalna straža) i tijela nadležnog za sigurnost plovidbe te ovlasti i postupak nadzora nad provedbom propisa o sigurnosti plovidbe.
(2) Odredbe ovoga Pravilnika primjenjuju se na ovlaštene osobe Obalne straže i na pripadnike tijela nadležnoga za sigurnost plovidbe.
Članak 2.
Suradnja i razmjena informacija te postupak nadzora nad provedbom propisa o sigurnosti plovidbe uređeni ovim Pravilnikom odnosi se na osnovne uvjete kojima, u skladu s Pomorskim zakonikom i propisima donesenim na temelju toga Zakona, moraju udovoljavati plovni objekti hrvatske državne pripadnosti te plovni objekti koji plove unutarnjim morskim vodama, teritorijalnim morem i zaštićenim ekološko-ribolovnim pojasom Republike Hrvatske, posade na plovnim objektima, kao i na plovidbu brodova na moru.
Članak 3.
Pojedini izrazi u smislu ovoga Pravilnika imaju sljedeće značenje:
1. tijela nadležna za sigurnost plovidbe su:
– ustrojstvena jedinica ministarstva nadležnog za pomorstvo s nadležnostima za sigurnost plovidbe
– lučke kapetanije.
2. operativno značajna informacija je skup podataka o plovnim objektima koji jesu ili bi mogli biti prijetnja sigurnoj plovidbi (pozicija, opis, naziv, broj, kurs i brzina).
II. NAČINI SURADNJE
Članak 4.
Obalna straža pruža potporu tijelima nadležnima za sigurnost plovidbe u provedbi propisa o sigurnosti plovidbe u zaštićenom ekološko-ribolovnom pojasu, teritorijalnom moru i unutarnjim morskim vodama Republike Hrvatske.
Članak 5.
(1) Obalna straža i tijela nadležna za sigurnost plovidbe ostvaruju stalnu suradnju neposrednim kontaktom njihovih predstavnika u područnim jedinicama koordinacije.
(2) Suradnja se odnosi na pružanje raspoloživih informacija, planiranje i provedbu djelovanja radi provedbe propisa vezanih za sigurnost plovidbe.
Članak 6.
(1) Na zahtjev tijela nadležnih za sigurnost plovidbe zapovjednik Obalne straže može odobriti ukrcavanje predstavnika tih tijela na plovilo ili zrakoplov Obalne straže radi izvršenja zadaće.
(2) Zahtjev se podnosi u pisanom obliku Zapovjedništvu Obalne straže, a iznimno u slučaju hitne intervencije zahtjev se upućuje usmeno uz obvezu naknadne dostave pisanog zahtjeva.
(3) Na zahtjev zapovjednika Obalne straže, a na temelju ukazane potrebe, tijela nadležna za sigurnost plovidbe mogu ukrcati svojeg predstavnika na plovilo ili zrakoplov Obalne straže radi izvršenja zadaće.
(4) Zahtjev iz stavka 3. ovoga članka podnosi se u pisanom obliku čelniku tijela nadležnog za sigurnost plovidbe, a iznimno u slučaju hitne intervencije zahtjev se priopćuje usmeno uz obvezu naknadnog dostavljanja u pisanom obliku.
III. RAZMJENA INFORMACIJA
Članak 7.
(1) Protok i razmjena informacija između tijela nadležnog za sigurnost plovidbe i Obalne straže koje se tiču zadaća sigurnosti plovidbe obavljaju se preko operativnih središta – operativnih dežurstava.
(2) Iznimno, u akciji na moru kada plovila Obalne straže i tijela nadležnih za sigurnost plovidbe djeluju u istom području na određenoj zadaći, protok operativno zanimljivih informacija odvijat će se izravno između sudionika koji izvršavaju zadaću.
(3) Obalna straža dužna je svakih 15 dana tijelu nadležnom za sigurnost plovidbe dostaviti evidenciju provedenih inspekcijskih pregleda iz područja