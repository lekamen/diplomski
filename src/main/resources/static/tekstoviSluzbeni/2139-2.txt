 materijal.
1. Promatraču koji promatra rad izbornog povjerenstva je dopušteno:
– nazočiti radu izbornog povjerenstva za vrijeme održavanja sjednica te upozoravati na uočene nepravilnosti,
– stavljati obrazložene primjedbe na rad izbornog povjerenstva u zapisnik o radu izbornog povjerenstva ili ih u pisanom obliku priložiti zapisniku o radu tog izbornog tijela, te zahtijevati potvrdu o danoj obrazloženoj primjedbi na rad izbornog povjerenstva,
– zahtijevati presliku ili prijepis zapisnika o radu izbornog povjerenstva čiji je rad promatrao te
– ima pravo biti nazočan primopredaji izbornog materijala biračkom odboru od strane izbornog povjerenstva.
2. Promatraču koji promatra rad biračkog odbora je dopušteno:
– nazočiti radu biračkog odbora od pripremanja biračkog mjesta prije njegova otvaranja, za vrijeme glasovanja, prebrojavanja glasačkih listića i utvrđivanja rezultata glasovanja te ispunjavanja zapisnika o radu biračkog odbora,
– stavljati obrazložene primjedbe na rad biračkog odbora u zapisnik o radu biračkog odbora ili ih u pisanom obliku priložiti tom zapisniku, te zahtijevati potvrdu o danoj obrazloženoj primjedbi na rad biračkog odbora,
– zahtijevati presliku ili prijepis zapisnika o radu biračkog odbora čiji je rad promatrao,
– dolaziti i odlaziti s biračkog mjesta, ne remeteći postupak glasovanja i rad biračkog odbora te
– ima pravo biti nazočan primopredaji izbornog materijala izbornom povjerenstvu od strane biračkog odbora nakon što su utvrđeni rezultati glasovanja.
3. Promatrač je dužan:
– izbornom tijelu čiji rad namjerava promatrati predočiti službenu iskaznicu koju mu je izdalo nadležno izborno povjerenstvo,
– imati vidljivo istaknutu službenu iskaznicu za cijelo vrijeme promatranja izbornog postupka.
4. Promatračima nije dopušteno:
– ometati rad izbornih tijela,
– odgovarati na eventualne upite birača na biračkom mjestu, a u slučaju da mu se birač obrati, dužan ga je uputiti na predsjednika biračkog odbora ili njegovog zamjenika,
– tonski ili video snimati rad izbornog tijela čiji rad promatra,
– nositi oznake, značke, fotografije, promotivni ili drugi materijal samih kandidata, odnosno političkih stranka koji može utjecati na birače, na bilo koji drugi način aktivno ili pasivno utjecati na birače.
V. IZBORNA TIJELA
Izborna tijela dužna su promatračima navedenim u točki 1. ovih Obvezatnih uputa omogućiti promatranje i praćenje svog rada.
Izborno tijelo čiji rad se promatra ne smije isključiti promatranje, već smije samo ograničiti broj promatrača, ako nedostatak prostora ili drugi neotklonjivi razlozi ne dopuštaju istovremeno promatranje svim promatračima. Političkim strankama, biračima koji su predložili kandidate, nevladinim udrugama i međunarodnim organizacijama mora se omogućiti da imaju najmanje po jednog promatrača na biračkom mjestu ili pri izbornom tijelu.
Predsjednik izbornog tijela usmeno će opomenuti promatrača koji ometa rad izbornog tijela. Ako promatrač unatoč opomeni nastavi s ometanjem, predsjednik izbornog tijela ovlašten je naložiti njegovo udaljavanje.
Birački odbor vodit će računa da se glasovanje provodi neometano, uz puno poštivanje tajnosti glasovanja i sigurnosti birača. Ako je to nužno radi očuvanja reda i mira te radi nesmetanog odvijanja glasovanja, predsjednik izbornog tijela može zatražiti pomoć policije.
Birački odbor dužan je primiti pisanu primjedbu promatrača, priložiti je zapisniku o radu biračkog odbora i o tome izdati potvrdu.
Ove Obvezatne upute stupaju na snagu danom donošenja, a objavit će se na internetskim stranicama Državnog izbornog povjerenstva www.izbori.hr i u »Narodnim novinama«.
Klasa: 013-03/15-01/24
Urbroj: 507/36-15-11
Zagreb, 12. listopada 2015.
Predsjednik Branko Hrvatin, dipl. iur., v. r.
