91 21.08.2015 Odluka o pokretanju Projekta objedinjavanja informacijskog sustava Hrvatskog zavoda za mirovinsko osiguranje u Shared Service centru
VLADA REPUBLIKE HRVATSKE
1763
Na temelju članka 31. stavka 2. Zakona o Vladi Republike Hrvatske (»Narodne novine«, broj 150/2011 i 119/2014), Vlada Republike Hrvatske je na sjednici održanoj 20. kolovoza 2015. godine donijela
ODLUKU
O POKRETANJU PROJEKTA OBJEDINJAVANJA INFORMACIJSKOG SUSTAVA HRVATSKOG ZAVODA ZA MIROVINSKO OSIGURANJE U SHARED SERVICE CENTRU
I.
U skladu s Projektnim planom provedbe dugoročnih reformskih mjera fiskalne konsolidacije za razdoblje 2014. – 2016., od 27. prosinca 2013. godine, mjerom Integracija pratećih službi, te Zaključkom Vlade Republike Hrvatske, klase: 022-03/14-07/75, urbroja: 50301-04/14-14-1, od 5. ožujka 2014. godine, pokreće se Projekt objedinjavanja informacijskog sustava Hrvatskog zavoda za mirovinsko osiguranje u Shared Service Centru, koji se uspostavlja u Agenciji za podršku informacijskim sustavima i informacijskim tehnologijama d.o.o. (u daljnjem tekstu: APIS IT).
II.
Zadužuje se APIS IT za udomljavanje središnjeg informacijskog sustava Hrvatskog zavoda za mirovinsko osiguranje na dijeljenim resursima APIS IT-a.
III.
Međusobni odnosi između Hrvatskog zavoda za mirovinsko osiguranje i APIS IT-a u izvršavanju poslova iz članka II. ove Odluke, uredit će se posebnim ugovorom za razdoblje od najmanje četiri godine, koji će se sklopiti u roku od 60 dana od dana stupanja na snagu ove Odluke.
IV.
Sredstva za početak provedbe ugovora iz točke III. ove Odluke, osigurana su Financijskim planom Hrvatskog zavoda za mirovinsko osiguranje za 2015. godinu. Sredstva za nastavak provedbe ugovora iz točke III. ove Odluke osigurat će se u državnom proračunu Republike Hrvatske za 2016. godinu i projekcijama za 2017. i 2018. godinu, na Razdjelu Ministarstva rada i mirovinskoga sustava, u okviru Glave Hrvatski zavod za mirovinsko osiguranje.
V.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/339 Urbroj: 50301-04/12-15-2 Zagreb, 20. kolovoza 2015.
Predsjednik Zoran Milanović, v. r.
