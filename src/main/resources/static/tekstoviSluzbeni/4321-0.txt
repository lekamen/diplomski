70 30.07.2016 Odluka o pokretanju projekta e-Poslovanje
VLADA REPUBLIKE HRVATSKE
1670
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 27. srpnja 2016. godine donijela
ODLUKU
O POKRETANJU PROJEKTA e-POSLOVANJE
I.
Temeljem preporuke Vijeća za državnu informacijsku infrastrukturu, pokreće se projekt e-Poslovanje koji će omogućiti pristup javnim informacijama i informacijama o javnim uslugama za poslovne subjekte na jednom mjestu, siguran pristup podacima poslovnih subjekata i elektroničku komunikaciju poslovnih subjekata i javnog sektora.
II.
Zadužuje se Ministarstvo uprave za pripremu dokumenata za pokretanje te upravljanje projektom e-Poslovanje. Ovlašćuju se Ministarstvo uprave da u provedbi projekta e-Poslovanje, po potrebi, može uključiti i druge dionike s kojima će se sklopiti odgovarajući ugovori ili sporazumi.
III.
Projekt e-Poslovanje ostvarivat će se kroz tri glavne sastavnice, koje čine državnu informacijsku infrastrukturu:
– Portal s javnim informacijama za poslovne subjekte
– Nacionalni identifikacijski i autentifikacijski sustav za poslovne subjekte
– Poslovni korisnički pretinac (PKP).
IV.
U svrhu prikaza informacija za poslovne subjekte na jednom mjestu i u lako dostupnim formatima, kao i informacija i dokumenata vezanih uz provođenje politika u području poslovanja, proširit će se Sustav središnjeg državnog portala navedenim informacijama.
V.
Nacionalni identifikacijski i autentifikacijski sustav za poslovne subjekte je sustav središnje identifikacije i autentifikacije korisnika poslovnih elektroničkih javnih usluga.
S ciljem omogućavanja identifikacije i autentifikacije poslovnih subjekata, nadogradit će se Nacionalni identifikacijski i autentifikacijski sustav (NIAS).
Posao nadogradnje Nacionalnog identifikacijskog i autentifikacijskog sustava (NIAS), te uspostava i operativno vođenje funkcionalnosti identifikacije i autentifikacije poslovnih subjekata povjerava se Financijskoj agenciji.
Financijska agencija će pripremiti nadogradnju funkcionalnosti identifikacije i autentifikacije poslovnih subjekata za integraciju sa sastavnicama projekta e-Poslovanje do 31. ožujka 2017. godine.
VI.
Sustav poslovnog korisničkog pretinca (PKP) predstavlja realizaciju pristupa informacijama koje javni sektor želi uputiti poslovnim subjektima (npr. informacije o statusu predmeta ili informacije o elektroničkoj razmjeni podataka vezanih u poslovne subjekte).
Osigurat će se da svaki poslovni subjekt Republike Hrvatske ima mogućnost korištenja poslovnog korisničkog pretinca.
S ciljem stvaranja Sustava poslovnog korisničkog pretinca, nadogradit će se Sustav osobnog korisničkog pretinca.
Posao nadogradnje Sustava osobnog korisničkog pretinca (OKP), te uspostava i operativno vođenje Sustava poslovnog korisničkog pretinca (PKP) povjerava se Agenciji za podršku informacijskim sustavima i informacijskim tehnologijama d.o.o.
VII.
Međusobni odnosi između Vlade Republike Hrvatske i Agencije za podršku informacijskim sustavima i informacijskim tehnologijama d.o.o., te Financijske agencije, u izvršavanju poslova sukladno ovoj Odluci, uredit će se posebnim ugovorima za razdoblje od tri godine, a koji ugovori će se sklopiti u roku od 120 dana od dana stupanja na snagu ove Odluke.
Ovlašćuje se ministar uprave da, uz prethodnu suglasnost Vlade Republike Hrvatske na ugovore, potpiše ugovore iz stavka 1. ove točke.
VIII.
Zadužuju se sva državna tijela i javne službe da od 1. siječnja 2018. godine u postojećim, kao i u razvoju novih elektroničkih usluga, koriste sastavnice projekta e-Poslovanje iz točke III. ove Odluke.
IX.
Zadužuje se Ministarstvo uprave da do 31. prosinca 2016. godine napravi analizu važećih propisa iz područja elektroničke uprave i predloži daljnje mjere u provedbi Projekta iz točke I. ove Odluke.
X.
Sredstva za realizaciju projekta e-Poslovanje osigurana su iz Europskog socijalnog fonda (ESF), a sredstva za sufinanciranje