 tijela koja ne sadrže ozbiljne, relevantne i dostatne razloge za ocjenu kakva je odlukom dana, upućuju na zaključak o arbitrarnosti u postupovnom i/ili materijalnopravnom smislu.
Slijedom navedenog, u ovom ustavnosudskom postupku zadaća je Ustavnog suda bila utvrditi može li se način na koji je u konkretnom slučaju Županijski sud u Bjelovaru tumačio i primijenio materijalno pravo smatrati arbitrarnim i je li takvim postupanjem povrijeđeno podnositeljici pravo na pravično suđenje (odlučivanje) zajamčeno člankom 29. stavkom 1. Ustava.
5.1. Ustavni sud, razmatrajući eventualne povrede navedenog ustavnog prava, pošao je od stajališta da vladavina prava, kao jedna od najviših vrednota ustavnog poretka Republike Hrvatske, između ostalog, sadrži obvezu sudova da, u slučajevima kad tumače i primjenjuju propise, postupaju na način koji u svojoj konačnici ne povrjeđuje ljudska prava i temeljne slobode.
Jedno od temeljnih vidova vladavine prava je načelo pravne sigurnosti koje je implicitno sadržano u Ustavu i Konvenciji za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.).
U predmetu Vusić protiv Hrvatske (presuda, 1. srpnja 2010., zahtjev br. 48101/07, § 44) Europski sud za ljudska prava, između ostalog, navodi:
»... jedno od temeljnih vidova vladavine prava načelo pravne sigurnosti, načelo koje je implicitno sadržano u Konvenciji (vidi Beian v. Romania /no. 1/, br. 30658/05, § 39, ECHR 2007-XIII /izvadci/). Ako nema mehanizma koji osigurava dosljednost, proturječne odluke u sličnim predmetima koje je donio isti sud, koji uz to predstavlja zadnju instancu u dotičnoj pravnoj stvari, mogu dovesti do povrede tog načela i time potkopati povjerenje javnosti u pravosuđe (vidi, na primjer, Beian, prethodno citirano, §§ 36-39; Tudor Tudor v. Romania, br. 21911/03, § 29, 24. ožujka 2009.; te Iordan Iordanov and Others v. Bulgaria, br. 23530/02, §§ 47-53, 2. srpnja 2009.), a to je povjerenje jedna od bitnih sastavnica države utemeljene na vladavini prava.«
6. Primjenjujući navedeno pravilo na konkretan slučaj, u ovom ustavnosudskom postupku Ustavni sud je ispitao jesu li stajališta iznesena u osporenoj drugostupanjskoj presudi proturječna odnosno različita od stajališta koja su zauzeta ranije u tijeku postupka pred drugostupanjskim sudom, neovisno o činjenici što je o predmetu kao drugostupanjski sud ranije odlučivao Županijski sud u Virovitici, a kasnije Županijski sud u Bjelovaru. Drugostupanjski sud u Bjelovaru, koji je donio osporenu presudu, nije se niti riječju očitovao o stajalištu Županijskog suda u Virovitici, koji je u rješenju od 19. studenoga 2009. istaknuo: »Pogrešno žalba prigovara aktivnoj legitimaciji tužiteljice jer se ne radi o tužbi iz čl. 209. ObZ-a (Narodne novine broj 116/03, dalje: ObZ-a iz 2003.) u vezi čl. 9. Zakona o izmjenama i dopunama Obiteljskog zakona (Narodne novine 107/07, dalje: ZID ObZ-a iz 2007.), već iz čl. 244. ObZ-a iz 2003. u vezi čl. 35. ZID ObZ-a iz 2007., dakle o zahtjevu osobe koja je umjesto tuženika, obveznika plaćanja uzdržavanja, uzdržavala dijete stranaka, koja od obveznika, koji nije plaćao uzdržavanje, ima pravo tražiti ono što je umjesto njega platila na ime uzdržavanja«. Po takvoj je izričitoj uputi drugostupanjskog suda u ponovljenom postupku postupio prvostupanjski sud te je utvrdio: »Kako je tužiteljica u utuženom razdoblju snosila troškove uzdržavanja mldb. djeteta, sukladno odredbi čl. 244. OBZ-a, ima pravo tražiti naknadu troškova od drugog roditelja, odnosno tuženika, pa je slijedom iznijetog riješeno kao u izreci«.
Iz osporene presude nije razvidno kako je na temelju utvrđenja prvostupanjskog suda, koja su jasno i nedvosmisleno iznesena kao odgovor na uputu iz ukidnog rješenja drugostupanjskog suda, Županijski sud u Bjelovaru donio odluku koja je u suprotnosti sa stajalištem iznesenim u ukidnom rješenju Županijskog suda u Virovitici, koji je ranije odlučivao kao sud drugog stupnja