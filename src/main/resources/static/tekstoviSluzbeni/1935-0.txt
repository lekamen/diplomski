100 18.09.2015 Zakon o stečaju potrošača
HRVATSKI SABOR
1936
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O STEČAJU POTROŠAČA
Proglašavam Zakon o stečaju potrošača, koji je Hrvatski sabor donio na sjednici 10. rujna 2015. godine.
Klasa: 011-01/15-01 /90
Urbroj: 71-05-03/1-15-2
Zagreb, 11. rujna 2015.
Predsjednica Republike Hrvatske Kolinda Grabar-Kitarović, v. r.
ZAKON
O STEČAJU POTROŠAČA
DIO PRVI GLAVA I.
OSNOVNE ODREDBE
Predmet Zakona
Članak 1.
Ovim Zakonom uređuju se opća pravila o stečaju potrošača, izvansudski postupak pred savjetovalištima, pretpostavke za otvaranje postupka stečaja potrošača, postupak pred sudom te pretpostavke i učinci oslobođenja potrošača od preostalih obveza.
Cilj Zakona
Članak 2.
(1) Cilj ovoga Zakona je poštenog potrošača osloboditi od obveza koje preostanu nakon unovčenja njegove imovine i raspodjele prikupljenih sredstava vjerovnicima (oslobođenje od preostalih obveza).
(2) Poštenje potrošača utvrđuje sud uzimajući u obzir ponašanje potrošača prije podnošenja prijedloga za otvaranje postupka stečaja potrošača te njegovo ponašanje tijekom sudskoga postupka i razdoblja provjere ponašanja, u skladu s ovim Zakonom.
Rodna ravnopravnost
Članak 3.
Izrazi koji se koriste u ovome Zakonu, a imaju rodno značenje odnose se jednako na muški i ženski rod.
Potrošač kao stečajni dužnik
Članak 4.
(1) Postupak stečaja potrošača provodi se nad imovinom potrošača.
(2) Potrošačem se, u smislu ovoga Zakona, smatra svaka fizička osoba koja sklapa pravni posao ili djeluje na tržištu izvan svoje trgovačke, poslovne, obrtničke ili profesionalne djelatnosti.
(3) Potrošačem se, u smislu ovoga Zakona, smatra i fizička osoba obveznik poreza na dohodak od samostalne djelatnosti prema odredbama Zakona o porezu na dohodak i fizička osoba obveznik poreza na dobit prema odredbama Zakona o porezu na dobit ako:
1. nema više od 20 vjerovnika
2. obveze iz obavljanja djelatnosti ne prelaze iznos od 100.000,00 kuna
3. nema obveza iz radnih odnosa koje proizlaze iz obavljanja djelatnosti i
4. nije pokrenut predstečajni ili stečajni postupak.
(4) Nakon otvaranja postupka stečaja potrošača ne može se s uspjehom predložiti ni provesti predstečajni ili stečajni postupak nad imovinom osobe iz stavka 3. ovoga članka.
Stečajni razlog
Članak 5.
(1) Postupak stečaja potrošača može se otvoriti samo ako je potrošač nesposoban za plaćanje.
(2) Nesposobnost za plaćanje je, u smislu ovoga Zakona, nemogućnost ispunjenja dospjelih novčanih obveza.
(3) Smatrat će se da je potrošač nesposoban za plaćanje ako najmanje 90 dana uzastopno ne može ispuniti jednu ili više dospjelih novčanih obveza u ukupnom iznosu većem od 30.000,00 kuna.
Obrasci
Članak 6.
(1) U izvansudskom postupku i postupku stečaja potrošača podnesci se podnose na propisanim obrascima, ako je to ovim Zakonom određeno.
(2) Sadržaj i oblik obrazaca iz stavka 1. ovoga članka propisat će pravilnikom ministar nadležan za poslove pravosuđa.
(3) Savjetovališta su dužna osigurati dostupnost obrazaca iz stavka 1. ovoga članka u prostorijama savjetovališta bez naknade, a ministarstvo nadležno za poslove pravosuđa na mrežnoj stranici e-oglasna ploča sudova.
(4) Ako podnesak u postupku stečaja potrošača nije podnesen na propisanom obrascu, sud će ga odbaciti kao nedopušten.
Podaci za identifikaciju
Članak 7.
Podaci za identifikaciju u smislu ovoga Zakona sastoje se od:
− imena i prezimena, sjedišta i poslovne adrese, adrese prebivališta i osobnoga identifikacijskog broja za fizičku osobu
− tvrtke ili naziva, sjedišta i poslovne adrese i osobnoga identifikacijskog broja za pravnu osobu.
GLAVA II. IZVANSUDSKI POSTUPAK
Svrha izvansudskog postupka
Članak 8.
Izvansudski postupak provodi se prije pokretanja postupka stečaja potrošača radi sklapanja izvansudskog sporazuma između potrošača i vjerovnika.
Savjetovališta
Članak 9.
(1) Izvansudski postupak provodi posrednik u savjetovalištu.
(2) Savjetovalištima se, u smislu ovoga Zakona, smatraju ustrojstvene jedinice