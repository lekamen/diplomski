 34. stavak 2. PZ-a, Ustavni sud upućuje na opću svrhu prekršajnopravnih sankcija određenu člankom 6. PZ-a koji glasi:
»Članak 6.
Opća svrha propisivanja i izricanja ili primjene svih prekršajnopravnih sankcija jest da svi građani poštuju pravni sustav i da nitko ne počini prekršaj, te da se počinitelji prekršaja ubuduće tako ponašaju.«
Prema tome, legitimni cilj članka 34. PZ-a je podizanje svijesti građana o društvenoj neprihvatljivosti ponašanja kojima se u tolikoj mjeri ugrožavaju ili povređuju javni poredak, društvene discipline i društvene vrijednosti da postoji potreba da njihov počinitelj bude kažnjen (v. članak 24.a PZ-a).
Osporavajući članak 34. stavak 4. PZ-a, predlagatelj nije uzeo u obzir članak 34. stavak 8. PZ-a koji izrijekom statuira sud kao nadležno tijelo koje odlučuje o zamjeni novčane kazne kaznom zatvora. Također, u ostalom dijelu svog prijedloga predlagatelj nije naveo ustavnopravno relevantne razloga osporavanja ustavnosti članka 34. stavka 4. PZ-a. Stoga ih Ustavni sud nije razmatrao.
Ustavni sud utvrđuje da su članak 34. stavci 1., 2. i 4. PZ-a u suglasnosti s načelima vladavine prava i pravne sigurnosti objektivnog pravnog poretka u području prekršajnog zakonodavstva.
B) Članak 59. PZ-a
8. Suglasnost s Ustavom članka 59. stavaka 2. i 3. PZ-a (Glava 8., odjeljak »Prekršajna odgovornost pravnih osoba i odgovornih osoba u pravnim osobama«) osporava Franjo Zubović.
Članak 59. PZ-a glasi:
»Članak 59.
(1) Ovim se Zakonom određuju pretpostavke za prekršajnu odgovornost pravnih osoba te odgovornih osoba u pravnim osobama.
(2) Prekršajna odgovornost pravne osobe prestaje prestankom njezina postojanja, a u slučaju postojanja njezina pravnog sljednika, za prekršaj odgovara njezin sveopći pravni sljednik. Ako je sljednika više, sud će utvrditi koji od njih, s obzirom na narav sljedništva, odgovara za prekršaj.
(3) Prestane li pravna osoba postojati nakon pravomoćnosti odluke o prekršaju, prekršajne sankcije izvršit će se u odnosu na pravnog sljednika. Pojedine sankcije neće se u tom slučaju izvršit ako to očito ne bi bilo pravično. O izvršenju prekršajne sankcije protiv pravnog sljednika sud će donijeti posebno rješenje.
(4) Odredbe ovoga Zakona kao i drugih propisa koji se odnose na prekršajnu odgovornost pravne osobe i u njoj odgovorne osobe primjenjuju se i na s njima izjednačene subjekte: podružnice i predstavništva domaćih i stranih pravnih osoba, druge subjekte koji nemaju pravnu osobnost ali samostalno nastupaju u pravnom prometu te na odgovorne osobe u tim subjektima.«
8.1. U odnosu na članak 59. stavak 2. PZ-a predlagatelj smatra da je tom zakonskom odredbom »uvedeno kažnjavanje pravne osobe koja uopće nije počinila kažnjivo djelo«, čime je ta pravna osoba u neopravdano nejednakom položaju prema »drugim pravnim i fizičkim osobama koje se može kazniti samo ako su počinile kažnjivo djelo«. Smatra da u konkretnom slučaju nema zahtjeva ovlaštenog tužitelja. Prigovara i nedostatnoj određenosti pojma »narav sljedništva« smatrajući da njegova nejasnoća omogućuje samovolju suda u određivanju koji će od više sljednika odgovarati za prekršaj. Zbog toga smatra da je članak 59. stavak 2. PZ-a u nesuglasnosti s načelima jednakosti i vladavine prava iz članka 3. i člankom 29. stavcima 1. i 5. Ustava.
U odnosu na članak 59. stavak 3. drugu rečenicu PZ-a, predlagatelj navodi da je sudu prepušteno da odluči hoće li se prema nekome izvršiti kažnjavanje, što je u nesuglasnosti s jednakosti i vladavinom prava iz članka 3. Ustava. Pri tome prigovara nedostatnoj jasnoći pojmova »očito« i »pravično« smatrajući da sudovi moraju suditi na temelju Ustava i zakona, a ne na temelju sudskog tumačenja sadržaja tih pojmova.
Prijedlog nije osnovan.
8.2. Vlada je u očitovanju navela:
»Prekršajna odgovornost pravne osobe prestaje prestankom njezina postojanja, ali ako postoji pravni sljednik, prekršajni postupak će se voditi protiv toga pravnog sljednika. Ako je pravnih sljednika više, sud će uzeti u obzir narav sljednika i usporediti