18 18.02.2015 Standardni operativni postupak o opsegu i načinu provedbe jodne profilakse u slučaju izvanrednog događaja u Nuklearnoj elektrani Krško
MINISTARSTVO ZDRAVLJA
391
Na temelju članka 18. stavka 6. Uredbe o mjerama zaštite od ionizirajućeg zračenja te intervencija u slučaju izvanrednog događaja (»Narodne novine«, broj 102/2012), ministar zdravlja donosi
STANDARDNI OPERATIVNI POSTUPAK
O OPSEGU I NAČINU PROVEDBE JODNE PROFILAKSE U SLUČAJU IZVANREDNOG DOGAĐAJA U NUKLEARNOJ ELEKTRANI KRŠKO
I. SVRHA I OPSEG SOP-a
Ovim Standardnim operativnim postupkom (u daljnjem tekstu: SOP) određuje se način i opseg provedbe jodne profilakse stanovništva Republike Hrvatske u Zoni primjene hitnih mjera zaštite i spašavanja u slučaju izvanrednog događaja u Nuklearnoj elektrani Krško (u daljnjem tekstu: NEK).
Jodna profilaksa ili uzimanje tableta stabilnog joda je hitna mjera zaštite i spašavanja koja se provodi konzumiranjem odgovarajuće doze stabilnog joda u tabletama.
Primjenu jodne profilakse određuje i provedbom upravlja Ministarstvo zdravlja.
II. ZONE UGROŽENOSTI U REPUBLICI HRVATSKOJ
Zone primjene hitnih mjera zaštite i spašavanja oko NEK-a su područja u kojima se organizira zaštita stanovništva koje živi oko nuklearne elektrane. Za potrebe provođenja jodne profilakse u Republici Hrvatskoj predviđena je Zona primjene hitnih mjera zaštite i spašavanja.
Državni zavod za radiološku i nuklearnu sigurnost (u daljnjem tekstu: DZRNS) određuje zone pripravnosti u Republici Hrvatskoj kao prstenove određenih radijusa oko NEK-a, prilagođene lokalnoj topografiji i jedinicama lokalne samouprave.
Zona primjene hitnih mjera zaštite i spašavanja oko NEK-a u Republici Hrvatskoj je dio teritorija Republike Hrvatske koji se nalazi na udaljenosti manjoj od 25 km od NEK-a, prilagođena granicama lokalne samouprave na način da se u zoni nalaze sve jedinice lokalne samouprave (općine i gradovi) čije je središte na udaljenosti manjoj od 25 km od NEK-a ili čijih se 66% površine nalazi na udaljenosti manjoj od 25 km od NEK-a.
Radi lakše i pravovremene podjele pripravaka kalijevog jodida, Zona primjene hitnih mjera zaštite i spašavanja dijeli se u dvije podzone:
• podzona do 15 km od NEK-a (sva naselja koja se nalaze unutar kruga od 15 km od NEK-a);
• podzona od 15 km na dalje od NEK-a (sve općine i gradovi čija su središta ili dvije trećine teritorija unutar 25 km od NEK-a, a nisu u prvoj podzoni).
Opis Zona primjene hitnih mjera zaštite i spašavanja i dviju podzona te popis jedinica lokalne samouprave koje se nalaze u pojedinoj zoni i podzoni nalazi se u Prilogu 1. i sastavni je dio ovoga SOP-a.
Temeljem provedenih analiza i proračuna, DZRNS može utvrditi da je potrebno predvidjeti podjelu pripravaka kalijeva jodida i stanovništvu izvan Zone primjene hitnih mjera zaštite i spašavanja u Zoni produžene udaljenosti planiranja.
Zona produžene udaljenosti planiranja određuje se mjerenjima i analizom na terenu tijekom i nakon izvanrednog događaja.
III. NABAVA PRIPRAVAKA KALIJEVA JODIDA
Ministarstvo zdravlja određuje potrebne količine pripravaka kalijeva jodida prema preporuci DZRNS-a, osigurava njihovu nabavu i skladištenje u odgovarajućim uvjetima te kontrolu valjanosti pripravaka.
S tim ciljem poduzimaju se sljedeće radnje:
■ DZRNS određuje predviđeno područje ugroženosti;
■ DZRNS dostavlja podatak o broju ugroženih građana na tom području;
■ Ministarstvo zdravlja određuje oblike pripravaka kalijeva jodida i doze te način podjele kalijeva jodida;
■ odgovorna osoba u Ministarstvu zdravlja organizira nabavu dogovorene količine pripravaka kalijeva jodida i brine se o redovitom obnavljanju zaliha prije isteka roka njihove valjanosti te nabavu pripravaka kalijeva jodida nakon uporabe;
■ Ministarstvo zdravlja osigurava skladištenje pripravaka kalijeva jodida pod odgovarajućim uvjetima zadanim od strane proizvođača.
Uz udovoljavanje uvjetima zadanim od strane proizvođača, pripravci kalijeva jodida moraju biti uskladišteni na mjestu na kojem će u slučaju izvanrednog