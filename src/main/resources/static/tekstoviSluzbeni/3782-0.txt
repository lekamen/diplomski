43 05.05.2016 Rješenje Ustavnog suda Republike Hrvatske broj: U-II-7650/2014 od 20. travnja 2016.
USTAVNI SUD REPUBLIKE HRVATSKE
1131
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Duška Šarin i Miroslav Šeparović, rješavajući o prijedlogu za pokretanje postupka za ocjenu suglasnosti drugog propisa s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i zakonom, na sjednici održanoj 20. travnja 2016. donio je
RJEŠENJE
I. Odbacuje se prijedlog za pokretanje postupka za ocjenu suglasnosti s Ustavom i zakonom Odluke Vlade Republike Hrvatske o zabrani novog zapošljavanja državnih službenika i namještenika u tijelima državne uprave, stručnim službama i uredima Vlade Republike Hrvatske (»Narodne novine« broj 114/14.).
II. Ovo rješenje obavit će se u »Narodnim novinama«.
Obrazloženje
1. Sindikat državnih i lokalnih službenika i namještenika Republike Hrvatske koji zastupa glavni tajnik Siniša Kuhar (u daljnjem tekstu: predlagatelj) podnio je Ustavnom sudu prijedlog za pokretanje postupka za ocjenu suglasnosti s Ustavom i zakonom Odluke Vlade Republike Hrvatske o zabrani novog zapošljavanja državnih službenika i namještenika u tijelima državne uprave, stručnim službama i uredima Vlade Republike Hrvatske (»Narodne novine« broj 114/14.; u daljnjem tekstu: Odluka:114-14).
Odluku:114-14 donijela je Vlada Republike Hrvatske na sjednici održanoj 25. rujna 2014.
1.2. Tijekom postupka od Vlade Republike Hrvatske (u daljnjem tekstu: Vlada) zatraženo je i dobiveno očitovanje o prijedlogu klasa: 022-03/14-15/21, urbroj: 50301-09/06-15-6 od 15. siječnja 2015.
Ustavni sud nije nadležan za odlučivanje.
2. Članak 125. alineja 2. Ustava propisuje:
»Članak 125.
Ustavni sud Republike Hrvatske:
(...)
- odlučuje o suglasnosti drugih propisa s Ustavom i zakonom,
(...)«
Pod »drugim propisom«, u smislu članka 125. alineje 2. Ustava, razumijeva se eksterni općenormativni i pravno obvezujući akt koji je donijelo tijelo državne vlasti radi uređenja pojedinih pitanja, izvršenja i/ili provedbe zakona, odnosno provedbe drugog propisa više pravne snage, koji uređuje odnose na općenit način i koji djeluje prema svima koji se nađu u pravnoj situaciji da se na njih dotični akt ima primijeniti. Sukladno tome, temeljna materijalna obilježja »drugog propisa« u smislu članka 125. alineje 2. Ustava jesu njegova apstraktnost i generalnost.
3. Predlagatelj smatra da je Odluka:114-14 po svom karakteru opći propis kojim se na »neograničeno vrijeme, 'pro futuro' zabranjuje obavljanje pomoćno-tehničkih poslova i ostalih poslova čije se obavljanje ne može osigurati preraspodjelom preostalih zaposlenika po namještenicima«.
Vlada, kao donositelj Odluke: 114-14, smatra, međutim, da je u konkretnom slučaju riječ o »internom aktu poslovanja« odnosno da osporena Odluka:114-14 »sadržajno predstavlja akt poslodavca koji se kreće u granicama koje poslodavcu daju odredbe Zakona o državnim službenicima, u pitanju načina organiziranja službe, prema potrebama rada i financijskim mogućnostima« i da se njome »samo artikulira stav poslodavca o načinu postupanja tijela u situacijama koje potencijalno vode novom zapošljavanju.«
4. Polazeći od navedenog utvrđenja o materijalnim obilježjima potrebnim za određenje »drugog propisa«, Ustavni sud je u konkretnom slučaju ispitao je li osporena Odluka:114-14 »drugi propis« čiju ustavnost i zakonitost je nadležan ocjenjivati.
5. Osporenu Odluku:114-14 donijela je Vlada kao tijelo državne vlasti pozivom na članak 31. stavak 2. Zakona o Vladi Republike Hrvatske (»Narodne novine« broj 150/11. i 119/14.) koji glasi:
»Članak 31.
(...)
(2) Odlukom se uređuju pojedina pitanja iz nadležnosti Vlade ili određuju mjere, daje suglasnost ili potvrđuju akti drugih tijela i pravnih osoba, te odlučuje o drugim pitanjima o kojima se ne donosi propis.
(...)«
Iz navedene odredbe može se zaključiti da je odluka