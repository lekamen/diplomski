 (d) Konvencije), kad je riječ o ispitivanju dvoje navedenih svjedoka. Za način na koji je proveden kazneni postupak vezan uz dokazivanje i dokaze u slučaju Hypo sudovi su u obrazloženjima presuda dali dostatne i relevantne razloge.
Drugim riječima, iz obrazloženja osporenih presuda jasno proizlazi kojim su se razlozima sudovi vodili kad su odbili prijedloge obrane za ispitivanje svjedoka Davida Teachera i Marike Tomljanović Kiprijanski. Ti su razlozi relevantni i dostatni.
190. Stoga je taj prigovor podnositelja Ustavni sud utvrdio neosnovanim.
B. SLUČAJ INA-MOL
191. U točki 2. izreke prvostupanjske presude Županijskog suda u Zagrebu podnositelj je proglašen krivim zbog počinjenja kaznenog djela protiv službene dužnosti – primanjem mita, opisano i kažnjivo po članku 347. stavku 1. KZ-a/97. Po toj je osnovi osuđen na kaznu zatvora u trajanju od 7 (sedam) godina i 6 (šest) mjeseci.
Vrhovni sud preinačio je dio izreke prvostupanjske presude u odluci o kazni, osuđujući podnositelja na kaznu zatvora u trajanju od 6 (šest) godina i 6 (šest) mjeseci.
I. MJERODAVNO PRAVO
192. S obzirom na to da je pravomoćnom sudskom presudom utvrđeno kako je podnositelj počinio kazneno djelo primanja mita iz članka 347. stavka 1. KZ-a/97 tijekom 2008. godine, na slučaj INA-MOL primjenjuje se:
– članak 347. stavak 1. KZ-a/97 u tekstu koji je bio na snazi od 1. listopada 2006. do 1. siječnja 2013. Naime, člankom 130. Zakona o izmjenama i dopunama Kaznenog zakona (»Narodne novine« broj 71/06.) izmijenjena je dotadašnja odredba članka 347. stavka 1. KZ-a/97 na sljedeći način:
»Članak 130.
U članku 347. stavku 1. riječi: ‘od šest mjeseci do pet godina’ zamjenjuju se riječima: ‘od jedne do osam godina’.
(...)«
193. Članak 347. KZ-a/97, u tekstu koji je u relevantno vrijeme bio na snazi, u cijelosti je glasio:
»Primanje mita
Članak 347.
(1) Službena ili odgovorna osoba koja zahtijeva ili primi dar ili kakvu drugu korist, ili koja primi obećanje dara ili kakve koristi da u granicama svoje ovlasti obavi službenu ili drugu radnju koju ne bi smjela obaviti, ili da ne obavi službenu ili drugu radnju koju bi morala obaviti, kaznit će se kaznom zatvora od jedne do osam godina.
(2) Službena ili odgovorna osoba koja zahtijeva ili primi dar ili kakvu drugu korist ili koja primi obećanje dara ili kakve koristi, da u granicama svoje ovlasti obavi službenu ili drugu radnju koju bi morala obaviti, ili da ne obavi službenu ili drugu radnju koju ne bi smjela obaviti, kaznit će se kaznom zatvora od šest mjeseci do pet godina.
(3) Službena ili odgovorna osoba koja nakon obavljanja odnosno neobavljanja službene ili druge radnje navedene u stavku 1. i 2. ovoga članka, a u svezi s njom, zahtijeva ili primi dar ili kakvu drugu korist, kaznit će se novčanom kaznom ili kaznom zatvora do jedne godine.
(4) Primljeni dar ili druga imovinska korist oduzet će se.«
II. PODACI O KAZNENOM PROGONU, OPTUŽNICI I PRESUDAMA
1) Nalog o provođenju istrage 10. lipnja 2011. i rezultati istrage protiv triju okrivljenika
194. USKOK je 10. lipnja 2011. donio nalog o provođenju istrage pod brojem K-US-145/11, IS-US-35/11 protiv podnositelja – I. okr. Ive Sanadera (listovi 1.569 – 1.571 spisa). Podnositelj je u vrijeme počinjena djela (2008.) bio predsjednik Vlade Republike Hrvatske, II. okr. Damira Polančeca, koji je u vrijeme počinjena djela (2008.) bio potpredsjednik Vlade Republike Hrvatske, ministar gospodarstva i predsjednik Povjerenstva Vlade za pregovore s MOL-om, te III. okr. Zsolta Tamasa Hernadija (u daljnjem tekstu: Z. T. Hernadi), predsjednika Uprave mađarske naftne kompanije MOL, zbog osnovane sumnje da su:
»... početkom 2008. godine, u Zagrebu i Budimpešti, I okr. Ivo Sanader, kao predsjednik Vlade Republike Hrvatske, s III okr. Zsoltom Tamasom Hernadijem, predsjednikom Uprave mađarske naftne kompanije MOL, dogovorio da će za iznos od 10.000.000,00 eura, poduzeti sve kako bi se zaključila Prva izmjena i dopuna Ugovora o međusobnim odnosima dioničara koji se odnosi na TD INA d.d., kojom 