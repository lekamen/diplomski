koje se mogu izreći za povredu odredbi ZSSI-a. Prilikom donošenja odluke o vrsti i visini sankcije, Povjerenstvo je vodilo računa o svim okolnostima konkretnog slučaja iz kojih proizlazi težina povrede i odgovornost dužnosnika. Na opravdanost izricanja sankcije obustave isplate dijela neto mjesečne plaće kao teže vrste sankcije ukazuje činjenica da je dužnosnik postupao suprotno zakonskoj obvezi u razdoblju duljem od tri godine, te da je dužnosnik obavljao funkciju u pravnoj osobi koja obavlja gospodarsku djelatnost osnovanoj s ciljem stjecanja dobiti.
Člankom 44. stavkom 1. ZSSI-a propisano je da sankciju obustave isplate dijela neto mjesečne plaće Povjerenstvo može izreći u rasponu od 2.000,00 do 40.000,00 kn.
Kao okolnost koja ublažava težinu povrede odredbi ZSSI-a te opravdava izricanje blaže sankcije unutar zakonom propisanog raspona, Povjerenstvo je ocijenilo činjenicu da dužnosnik nije primao novčanu naknadu za obavljanje funkcije u Nadzornom odboru trgovačkog društva BRIJUNI RIVIJERA d.o.o., kao i da je u trenutku donošenja ove odluke razriješio okolnost koja predstavlja povredu odredbi ZSSI-a.«
53. Nesporno je da kazna koja je izrečena podnositelju pripada administrativno-stegovnoj, a ne kaznenoj odgovornosti. Stoga konkretan slučaj potpada pod ne-kazneni dio članka 29. stavka 1. Ustava, jer je tu riječ o odlučivanju javnopravnog tijela, odnosno upravnih sudova o podnositeljevim zakonskim pravima i obvezama u svojstvu dužnosnika.
Ustavni sud podsjeća da je u odluci broj: U-III-1001/2007 od 7. srpnja 2010. (»Narodne novine« broj 90/10.) utvrdio da se jamstva prava na pravično suđenje, sadržana u članku 29. stavku 1. Ustava, primjenjuju i na sudski postupak pred upravnim sudovima (upravni spor).
54. Ustavni sud u ovom postupku nije ispitivao bi li novčana kazna koja je izrečena podnositelju imala značajke sankcija koje ne uključuju odlučivanje o pravima i obvezama »građanske naravi« u smislu članka 6. stavka 1. Konvencije (v., mutatis mutandis, predmet Žugić protiv Hrvatske, presuda, 31. svibnja 2011., zahtjev br. 3699/08, §§ 63.-71.). Naime, okvir članka 29. stavka 1. Ustava u tom je pitanju širi od članka 6. stavka 1. Konvencije jer obuhvaća sva prava i obveze, a ne samo prava i obveze »građanske« naravi.
2) Zabrana arbitrarnosti i pretjeranog formalizma
a) Prigovori podnositelja
55. Kad je riječ o osporenoj odluci Povjerenstva, podnositelj u ustavnoj tužbi ističe:
»Umjesto da razmotri konkretnu situaciju podnositelja koji se odnosi na prijelazni zakonski režim za zatečena stanja, Povjerenstvo je paušalno utvrdilo, bez navođenja bilo kakve racionalne pravne argumentacije, da stupanjem na snagu ZSSI-ja 'u odnosu na zabranu članstva dužnosnika u upravnim tijelima i nadzornim odborima trgovačkih društava nikakve iznimke više nisu dopuštene niti moguće neovisno o tome da li je trgovačko društvo utvrđeno pravnom osobom od posebnog interesa.'
To je ujedno i jedina relevantna argumentacija koju je Povjerenstvo iznijelo u osporenoj odluci. Naime, od 4,5 stranice odluke, samo dva posljednja odlomka na stranici 4. mogu se smatrati relevantnim za ovu pravnu stvar, sa svim faktičnim i pravnim učincima koji iz ta dva odlomka proizlaze za podnositelja.
Povjerenstvo u osporenoj odluci istodobno nije nijednom riječju objasnilo koja je to obveza koju je podnositelj bio dužan ispuniti na dan stupanja na snagu ZSSI-ja, a koja bi za svakog prosječnog dužnosnika koji je taj zakon pročitao, i koji se našao u situaciji sličnoj podnositeljevoj, jasno i razumljivo proizlazila iz teksta ZSSI-ja. Naime:
– ZSSI nije propisao da na dan njegovog stupanja na snagu 'zatečenim dužnosnicima' prestaju dužnosti u upravnim i nadzornim odborima trgovačkih društava po sili samog zakona,
– ZSSI nije propisao da na dan njegovog stupanja na snagu 'zatečeni dužnosnici' imaju zakonsku obvezu dati ostavke na dužnost u upravnim i nadzornim odborima trgovačkih društava,
– ZSSI nije propisao da su na dan njegova stupanja na snagu tijela koja su imenovala 'zatečene 