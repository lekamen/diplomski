110 13.10.2015 Pravilnik o vrstama pohvala i nagrada, uvjetima i postupku njihove dodjele
MINISTARSTVO OBRANE
2138
Na temelju članka 116. stavka 3. Zakona o službi u Oružanim snagama Republike Hrvatske (»Narodne novine«, br. 73/2013 i 75/2015), donosim
PRAVILNIK
O VRSTAMA POHVALA I NAGRADA, UVJETIMA I POSTUPKU NJIHOVE DODJELE
I. TEMELJNE ODREDBE
Članak 1.
Ovim Pravilnikom utvrđuju se vrste pohvala i nagrade u Ministarstvu obrane i Oružanim snagama Republike Hrvatske (u daljnjem tekstu Oružane snage) te se propisuju uvjeti i postupak njihove dodjele.
Članak 2.
(1) Pohvale i nagrade utvrđene ovim Pravilnikom dodjeljuju se za ostvarene ukupne rezultate u službi u određenom razdoblju ili za ostvarene osobne rezultate u službi i izvan službe (npr. osobito uspješno obavljena izvanredna zadaća, sportski rezultat).
(2) Pohvale se dodjeljuju ustrojstvenim jedinicama i pojedincima, a nagrade se dodjeljuju pojedincima.
Članak 3.
Pri dodjeli pohvale ili nagrade obvezno se navodi dodjeljuje li se ona za ostvarene ukupne rezultate ili osobne rezultate iz članka 2. stavka 1. ovoga Pravilnika.
Članak 4.
Pohvale i nagrade dodjeljuju se prigodom obilježavanja Dana Oružanih snaga, Dana državnosti Republike Hrvatske, Dana pobjede i domovinske zahvalnosti i Dana hrvatskih branitelja, Dana neovisnosti Republike Hrvatske, dana grana, rodova i službi, obljetnica postrojbi te u drugim svečanim prigodama.
Članak 5.
(1) Prilikom predlaganja kandidata za dodjelu pohvala i nagrada u pravilu se potrebno pridržavati načela slijednosti.
(2) Prijedlozi za dodjelu pohvala i nagrada dostavljaju se na Tiskanici 1 koja se nalazi u prilogu ovoga Pravilnika i njegov je sastavni dio.
Članak 6.
Podaci o dodijeljenim pohvalama i nagradama evidentiraju se u Informacijskom sustavu personalnog upravljanja, a isprave o dodijeljenim pohvalama i nagradama dostavljaju se u ustrojstvenu jedinicu Ministarstva obrane nadležnu za ljudske resurse zbog evidencije i vođenja baze podataka.
II. POHVALE
Članak 7.
(1) Pohvale su pisana priznanja koja se dodjeljuju ustrojstvenim jedinicama Oružanih snaga, djelatnim vojnim osobama te državnim službenicima i namještenicima u Oružanim snagama, pričuvnicima, ročnicima i kadetima (u daljnjem tekstu pripadnici Oružanih snaga) te djelatnim vojnim osobama u Ministarstvu obrane.
(2) Pohvale se dodjeljuju za uspješno obavljene zadaće te ostvarene natprosječne rezultate u izvršavanju postavljenih zadaća.
Članak 8.
Pohvale su:
1. Pohvala ministra obrane
2. Pohvala zamjenika ministra obrane
3. Pohvala načelnika Glavnog stožera Oružanih snaga
4. Pohvala pomoćnika ministra obrane
5. Pohvala glavnog inspektora obrane
6. Pohvala zamjenika načelnika Glavnog stožera Oružanih snaga
7. Pohvala direktora Glavnog stožera Oružanih snaga
8. Pohvala zapovjednika grane Oružanih snaga, zapovjednika Hrvatskog vojnog učilišta, zapovjednika Zapovjedništva za potporu, zapovjednika Zapovjedništva specijalnih snaga i zapovjednika pristožerne postrojbe
9. Pohvale čelnika ustrojstvene jedinice Glavnog stožera Oružanih snaga, načelnika sektora Ministarstva obrane te čelnika samostalnih ustrojstvenih jedinica Ministarstva obrane
10. Pohvala zapovjednika samostalne bojne, njemu ravne ili više razine.
Članak 9.
(1) Ministar obrane pohvaljuje ustrojstvene jedinice Oružanih snaga te pripadnike Oružanih snaga i djelatne vojne osobe u Ministarstvu obrane.
(2) Zamjenik ministra obrane pohvaljuje djelatne vojne osobe u Ministarstvu obrane.
(3) Osobe iz stavaka 1. i 2. ovoga članka dodjeljuju pohvalu na osobni poticaj ili na prijedlog načelnika Glavnog stožera Oružanih snaga, pomoćnika ministra obrane i glavnog inspektora obrane.
Članak 10.
(1) Načelnik Glavnog stožera Oružanih snaga pohvaljuje ustrojstvene jedinice Oružanih snaga i pripadnike Oružanih snaga.
(2) Načelnik Glavnog stožera Oružanih snaga dodjeljuje pohvalu samostalno ili na prijedlog zapovjednika grane Oružanih snaga, zapovjednika Hrvatskog vojnog učilišta, zapovjednika Zapovjedništva za potporu, zapovjednika