8 23.01.2015 Pravilnik o malom obalnom ribolovu
MINISTARSTVO POLJOPRIVREDE
191
Na temelju članka 20. stavka 7. i članka 21. stavaka 5., 6., 7. i 9. Zakona o morskom ribarstvu (»Narodne novine«, br. 81/2013, 14/2014 i 152/2014) ministar poljoprivrede donosi
PRAVILNIK
O MALOM OBALNOM RIBOLOVU
Opće odredbe
Članak 1.
Ovim Pravilnikom propisuje se:
– namjena, vrsta i količina ribolovnih alata i opreme koja se smije koristiti u malom obalnom ribolovu,
– broj sudionika u malom obalnom ribolovu,
– kriteriji za formiranje rang liste sudionika u malom obalnom ribolovu,
– postupak revizije i ažuriranja rang-liste sudionika u malom obalnom ribolovu,
– sadržaj obrasca, uvjeti i način izdavanja povlastice za mali obalni ribolov (u daljnjem tekstu: povlastica) i
– sadržaj i način vođenja registra povlastica za mali obalni ribolov.
Način obavljanja malog obalnog ribolova, vrste i količine ribolovnih alata
Članak 2.
(1) Prilikom obavljanja malog obalnog ribolova može se koristiti samo plovilo upisano u povlastici.
(2) Povlastica se mora za vrijeme obavljanja malog obalnog ribolova nalaziti na plovilu kojim se obavlja djelatnost malog obalnog ribolova.
(3) Na jedno plovilo može se izdati samo jedna povlastica.
(4) Povlastica se može izdati samo na plovilo koje je upisano u registar ribarske flote Republike Hrvatske i kojemu je dodijeljen CFR broj.
(5) Iznimno od stavka 4. ovoga članka, povlastica se može izdati i na plovilo koje nije upisano u registar ribarske flote Republike Hrvatske, u slučaju zamjene takvog plovila s plovilom upisanim u registar ribarske flote Republike Hrvatske, pod uvjetom da novo plovilo ima istu ili manju veličinu (u GT) i istu ili manju snagu porivnog stroja (u kW).
Članak 3.
(1) Djelatnost malog obalnog ribolova smije obavljati samo ovlaštenik kojemu je izdana povlastica.
(2) Kod obavljanja malog obalnog ribolova ovlaštenici povlastica ne smiju združivati plovila, ribolovne alate i opremu.
Članak 4.
(1) U obavljanju malog obalnog ribolova smiju se koristiti sljedeće vrste i količine ribolovnih alata i opreme:
1. Do dvije jednostruke mreže stajaćice veličine oka mrežnog tega od 16 milimetara do 64 milimetra mjereno dijagonalno, najmanje visine 4 metra, a najviše 10 metara, ukupne duljine do 200 metara,
2. Vrše za lov ribe – ukupno do tri (3) komada,
3. Osti sa ili bez uporabe umjetne rasvjete – do dva (2) komada i
4. Udičarski ribolovni alati:
– odmet,
– kančenica,
– povlačni povraz ili panula,
– povraz s kukom za lov glavonožaca i
– stajaći pridneni parangal, do dva komada s ukupno do stopedeset (150) udica i
5. Naprava (trapula) za lov velikog crva ukupno do dva (2) komada.
(2) U obavljanju malog obalnog ribolova dozvoljeno je ručno sakupljanje školjkaša (bivalvia) i puževa (gastropoda) samo uz ronjenje na dah uz uporabu priručne opreme.
(3) Pod priručnom opremom iz stavka 2. ovog članka podrazumijevaju se sve naprave koje se pokreću snagom ljudskog tijela.
(4) Mreže stajaćice, vrše i pridneni parangali osim na propisan način, od 1. rujna 2015. godine, moraju biti dodatno označene motkama s crvenom zastavom u obliku istostraničnog trokuta duljine stranice najmanje 30 centimetara, a zastava mora biti najmanje jedan metar iznad površine mora.
(5) Odredba iz stavka 1. alineje 1. o najvećoj dopuštenoj veličini oka mrežnog tega i visini mreža stajaćica primjenjuje se od 1. siječnja 2016. godine.
Članak 5.
(1) Ukupna količina svih vrsta jednostrukih mreža stajaćica koje se nalaze u moru i na plovilu kojim se ribolov obavlja ne smije prelaziti dva komada i ukupno 200 metara.
(2) Kod obavljanja maloga obalnog ribolova jednostrukim mrežama stajaćicama, mreže se smiju postavljati u more najranije dva sata prije zalaska sunca i moraju se dignuti iz mora najkasnije dva sata nakon izlaska sunca.
(3) Iznimno od odredbe iz stavka 2. ovoga članka, u slučajevima više sile (nesreća, nepredviđene vremenske neprilike) mreže mogu ostati u moru i dulje i to dok ne nastanu uvjeti za njihovo vađenje iz mora, o čemu mora biti obaviješten