31 18.03.2015 Pravilnik o izvještavanju u neprofitnom računovodstvu i Registru neprofitnih organizacija
MINISTARSTVO FINANCIJA
626
Na temelju članka 6. stavka 3., članka 30. stavka 3., članka 34. stavka 7., članka 35. stavka 3. i članka 36. stavka 3. Zakona o financijskom poslovanju i računovodstvu neprofitnih organizacija (»Narodne novine«, br. 121/14) ministar financija donosi
PRAVILNIK
O IZVJEŠTAVANJU U NEPROFITNOM RAČUNOVODSTVU I REGISTRU NEPROFITNIH ORGANIZACIJA
I. OPĆE ODREDBE
Članak 1.
(1) Ovim se Pravilnikom propisuje oblik i sadržaj financijskih izvještaja i izjave o neaktivnosti, razdoblja za koja se financijski izvještaji sastavljaju te obveza i rokovi njihovog podnošenja.
(2) Ovim se Pravilnikom uređuje i minimalni sadržaj i rokovi dostave izvještaja o potrošnji proračunskih sredstava te način vođenja, upis, brisanje i promjena podataka u Registru neprofitnih organizacija (u daljnjem tekstu: Registar).
Članak 2.
(1) Odredbe ovoga Pravilnika odnose se na neprofitne organizacije definirane u članku 2. stavku 1. Zakona o financijskom poslovanju i računovodstvu neprofitnih organizacija (u daljnjem tekstu: Zakon) i utvrđene u Registru.
(2) Odredbe ovoga Pravilnika koje se odnose na upis u Registar primjenjuju se i na političke stranke.
(3) Odredbe ovoga Pravilnika koje se odnose na dostavu izvještaja o potrošnji proračunskih sredstava primjenjuju se i na vjerske zajednice.
Članak 3.
(1) Za sastavljanje financijskih izvještaja odgovorna je osoba koja rukovodi službom računovodstva, odnosno koja vodi računovodstvene poslove neprofitne organizacije ili druga stručna pravna ili fizička osoba kojoj je povjereno vođenje računovodstva.
(2) Zakonski zastupnik potpisuje financijske izvještaje, izvještaj o potrošnji proračunskih sredstava, izjavu o neaktivnosti i odgovoran je za njihovu vjerodostojnost i predaju.
Članak 4.
Financijski izvještaji sastavljaju se na hrvatskom jeziku, a podaci koji se odnose na novčane iznose upisuju se u valutnoj jedinici koja se primjenjuje u Republici Hrvatskoj.
II. FINANCIJSKO IZVJEŠTAVANJE U SUSTAVU DVOJNOG KNJIGOVODSTVA
Članak 5.
(1) Neprofitna organizacija obveznik vođenja dvojnog knjigovodstva i neprofitna organizacija koja udovoljava uvjetima iz članka 9. stavka 2. Zakona za vođenje jednostavnog knjigovodstva, a nije donijela Odluku o vođenju jednostavnog knjigovodstva i primjeni novčanog računovodstvenog načela, sastavlja financijske izvještaje za razdoblja: od 1. siječnja do 31. ožujka, od 1. siječnja do 30. lipnja, od 1. siječnja do 30. rujna i za poslovnu godinu.
(2) Financijski izvještaji za razdoblja u tijeku poslovne godine čuvaju se do predaje financijskih izvještaja za isto razdoblje sljedeće godine, a godišnji financijski izvještaji čuvaju se trajno i u izvorniku.
Članak 6.
(1) Financijski izvještaji sastavljaju se na sljedećim obrascima:
– Bilanca na Obrascu: BIL-NPF
– Izvještaj o prihodima i rashodima na Obrascu: PR-RAS-NPF
– Skraćeni izvještaj o prihodima i rashodima na Obrascu: S-PR-RAS-NPF.
(2) Obrasci iz stavka 1. ovoga članka nalaze se u prilogu ovoga Pravilnika i njegov su sastavni dio.
Članak 7.
(1) Zaglavlje i podnožje obrazaca financijskih izvještaja jedinstveno su definirana za obrasce: BIL-NPF, PR-RAS-NPF i S-PR-RAS-NPF.
(2) Zaglavlje obrazaca popunjava se na sljedeći način:
naziv obveznika – upisuje se naziv neprofitne organizacije iz propisa, rješenja ili drugoga odgovarajućeg akta poštanski broj – upisuje se poštanski broj sjedišta neprofitne organizacije iz popisa poštanskih brojeva mjesto – upisuje se naziv mjesta/grada prema sjedištu neprofitne organizacije adresa sjedišta – upisuje se adresa sjedišta neprofitne organizacije: ulica i broj RNO broj – upisuje se broj iz Registra neprofitnih organizacija matični broj – upisuje se matični broj iz Obavijesti o razvrstavanju poslovnog subjekta prema NKD-u 2007. Državnog zavoda za statistiku OIB – upisuje se osobni identifikacijski broj kojeg je neprofitnoj organizaciji dodijelilo Ministarstvo financija – Porezna uprava