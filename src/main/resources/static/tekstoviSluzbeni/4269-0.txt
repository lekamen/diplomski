65 15.07.2016 Pravilnik o topografskoj izmjeri i izradi državnih karata
DRŽAVNA GEODETSKA UPRAVA
1618
Na temelju članka 14. Zakona o državnoj izmjeri i katastru nekretnina (»Narodne novine«, broj 16/07, 152/08, 124/10 i 56/13), ravnatelj Državne geodetske uprave donosi
PRAVILNIK
O TOPOGRAFSKOJ IZMJERI I IZRADI DRŽAVNIH KARATA
DIO PRVI UVODNE ODREDBE
Članak 1.
Ovim se Pravilnikom uređuje način prikupljanja, obrađivanja i pohranjivanja podataka topografske izmjere, način vođenja i održavanja topografskih i kartografskih baza podataka te način izrade službenih državnih karata odgovarajućih mjerila.
Članak 2.
(1) Poslove vezane uz topografsku izmjeru, topografske i kartografske baze podataka te izradu službenih državnih karata obavljaju fizičke i pravne osobe posebno ovlaštene za obavljanje stručnih geodetskih poslova u skladu s posebnim zakonom (u daljnjem tekstu: izvoditelj).
(2) Državna geodetska uprava sukladno zakonu kojim se regulira obavljanje poslova državne izmjere i katastra nekretnina planira i provodi programe topografske izmjere, izrade i održavanja topografskih i kartografskih baza podataka i službenih državnih karata, te osigurava nadzor i kontrolu nad izradom istih prilikom izvođenja radova.
Članak 3.
(1) Službene državne karte izrađuju se u službenim kartografskim projekcijama.
(2) Za mjerila 1:250 000 i krupnija upotrebljava se projekcijski koordinatni sustav poprečne Mercatorove projekcije (HTRS96/TM) s jednim koordinatnim sustavom, srednjim meridijanom 16°30’ istočno od Greenwicha i linearnim mjerilom 0,9999 duž srednjeg meridijana. Koordinate imaju oznake N (northing – sjeverno) i E (easting – istočno).
(3) Pregledne topografske karte u mjerilu 1:300 000 i sitnijim mjerilima izrađuju se u projekcijskom koordinatnom sustavu uspravne Lambertove konformne konusne projekcije (HTRS96/LCC) sa standardnim paralelama 43°05’ i 45°55’.
(4) Koordinatni sustavi navedenih kartografskih projekcija temelje se na elipsoidu GRS80 i Hrvatskom terestričkom referentnom sustavu (HTRS96).
(5) Visinski referentni sustav Republike Hrvatske naziva se Hrvatski visinski referentni sustav za epohu 1971,5 (HVRS71). Visine su normalne ortometrijske visine.
Članak 4.
Pojmovi i kratice iz ovog Pravilnika imaju slijedeće značenje:
1. Aerofotogrametrijske snimke su zračne snimke snimljene mjernim (aerofotogrametrijskim) kamerama iz zrakoplova
2. Aerotriangulacija (blokaerotriangulacija) je metoda određivanja elemenata vanjske orijentacije snimki, orijentacijskih i stalnih geodetskih i međnih točaka iz fotogrametrijskih mjerenja
3. Digitalni model reljefa numerički je zapis položajno i visinski određenih točaka i geometrijskih elemenata koji prikazuju reljef zemljišta
4. Digitalni model visina matematički je model površine Zemlje izračunat iz digitalnog modela reljefa
5. Kartografska baza podataka je baza podataka nastala na osnovi odgovarajuće topografske baze podataka metodama kartografske generalizacije
6. Mjerna kamera je specijalna kamera razvijena u fotogrametrijske svrhe s poznatom unutarnjom orijentacijom (elementi se određuju kalibriranjem)
7. Ortofoto je zračna snimka ili satelitska snimka u digitalnom obliku transformirana u ortogonalnu projekciju
8. Ortofotografija je zračna snimka jedinstvenog mjerila u ortografskoj projekciji dobivena preslikavanjem po dijelovima iz zračne snimke u centralnoj projekciji
9. Ortofotokarta je list karte sastavljen od jedne ili više ortofotografija jedinstvenog mjerila, s nanesenom pravokutnom koordinatnom mrežom
10. Satelitske snimke su zračne snimke snimljene iz satelita
11. Službena državna karta je topografska karta ili ortofotokarta izrađena sukladno specifikacijama proizvoda za topografske karte ili digitalne ortofotokarte, koju ovjerava Državna geodetska uprava
12. Specifikacije proizvoda i njihovi prilozi (tablice, obrasci i dokumenti) su službeni dokumenti / pravila koja definiraju i jednoznačno opisuju tehničke karakteristike proizvoda topografske izmjere i sadrže elemente i podelemente