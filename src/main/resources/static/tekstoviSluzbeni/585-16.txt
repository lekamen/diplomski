 sljedništvu pravne osobe nastale pretvorbom te o sadržaju i dosegu članka 47. Zakona o privatizaciji.
Sažeto, u odnosu na prvo sporno pitanje (pravnog sljedništva pravne osobe nastale pretvorbom) prema jednom stajalištu, nekretnine koje nisu unesene u društveni kapital, ušle su u imovinsku masu pravne osobe nastale pretvorbom po pravilima o sljedništvu. Prema drugom stajalištu, pravna osoba nastala pretvorbom pravni je sljednik samo u pogledu onih nekretnina koje su procijenjene u vrijednosti društvenog kapitala. U biti, prijepor je (bio) o tome mogu li se ili ne izjednačiti statusni i stvarnopravni učinci pretvorbe društvenog poduzeća u trgovačko društvo. Prema prvom stajalištu, ne samo da je dotadašnje društveno poduzeće pretvoreno u d.d. ili d.o.o. (statusni učinak), nego su ujedno pretvorena u pravo vlasništva dotadašnja prava korištenja i raspolaganja na onim stvarima koje su u postupku pretvorbe društvenog poduzeća prijavljene i procijenjene kao društveni kapital u tom poduzeću. Prema tom shvaćanju, pravni temelj za stjecanje (upis) prava vlasništva na nekretninama stečenim pretvorbom je (samo) odluka o pretvorbi koju je donio organ upravljanja društvenog poduzeća (pod uvjetom da je suglasnost za provođenje namjeravane pretvorbe svojim pravomoćnim rješenjem dala Agencija Republike Hrvatske za restrukturiranje i razvoj odnosno Hrvatski fond za privatizaciju).
Prema drugom stajalištu, pretvorba društvenog poduzeća u trgovačko društvo ima samo jedan neposredan učinak – statusnu pretvorbu društvenog poduzeća u trgovačko društvo (d.o.o. ili d.d.) pa je za pretvorbu prava upravljanja, raspolaganja ili korištenja nužan poseban pravni temelj upisa (autori koji su zagovarali ovo stajalište našli su ga u članku 360. Zakona o vlasništvu i drugim stvarnim pravima – op. Ustavnog suda).
U odnosu na drugo sporno pitanje (sadržaja i dosega članka 47. Zakona o privatizaciji), prema jednom stajalištu, po samom zakonu postale su vlasništvo Hrvatskog fonda za privatizaciju nekretnine koje nisu procijenjene u vrijednost društvenog kapitala u postupku pretvorbe na temelju Zakona o pretvorbi. Prema drugom, suprotnom stajalištu, ta odredba nema karakter norme koja bi isključivala primjenu odredbi o pretvorbi prava korištenja i prava raspolaganja u pravo vlasništva pa se stoga ne može ni prihvatiti stajalište da su takve (neprocijenjene) nekretnine postale vlasništvo Hrvatskog fonda za privatizaciju na temelju samog zakona (članka 47. Zakona o privatizaciji). Uslijed navedenih dijametralno suprotstavljenih stajališta, neki autori zagovarali su pristup da se dvojbe o sadržaju i dosegu navedenog članka Zakona trebaju tumačiti u korist stranke (»pretvorene« pravne osobe).
Polazeći od tih dvojbi, ovdje navedenih samo sažeto, i u dijelu relevantnom za ovaj ustavnosudski postupak, autori su isticali da je loša normativa u pretvorbi i privatizaciji činjenica koju ne treba posebno obrazlagati, a da se to osobito odnosi na normativno rješenje iz članka 47. Zakona o privatizaciji, koji svojom podnormiranošću, nejasnoćom i nedorečenošću trpi ozbiljne kritike. Stoga su ukazivali na potrebu njegove izmjene i/ili dopune, ili bar davanja posebnih uputa tijelima nadležnim za njegovu provedbu, osobito što zbog naprijed opisanih različitih stajališta i dvojbi u stručnoj literaturi, ni stajališta niti postupanja nadležnih upravnih tijela i sudova također nisu bila usuglašena. Dakle, postojala je različita praksa u njihovom postupanju. To se (osobito) odnosilo na praksu zemljišnoknjižnih sudova u fazi utvrđivanja jesu li ostvarene zemljišnoknjižne pretpostavke za upis prava vlasništva u korist društva nastalog pretvorbom (npr. o knjižnom predniku odnosno o tabularnoj ispravi). Naime, sporno je bilo je li dovoljno zemljišnoknjižnom sudu samo dokazati izvodom iz sudskog registra da je nastalo (trgovačko) društvo pravni sljednik društvenog poduzeća ili je potrebna i posebna isprava sa svim navedenim nekretninama koje su ušle u procjenu vrijednosti društvenog