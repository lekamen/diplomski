registar plovila.
3. Klasifikacijsko društvo ne smije biti pod nadzorom brodovlasnika, brodograditelja ili drugih osoba koje se komercijalno bave projektiranjem, proizvodnjom, opremanjem, popravcima, brodarstvom ili osiguravanjem brodova. Klasifikacijsko društvo ne smije biti prihodovno ovisno o jednom trgovačkom društvu.
4. Uprava klasifikacijskog društva ili njegova podružnica, kojoj je dana ovlast upravljanja i koja je ovlaštena nastupati i djelovati u okviru svojih ovlasti u područjima koja se odnose na promet unutarnjim vodnim putovima, mora se nalaziti na teritoriju države članice.
5. Klasifikacijsko društvo i njegove stručne osobe moraju imati primjeren ugled u sektoru prometa unutarnjim vodnim putovima. Stručne osobe moraju dokazati svoju profesionalnu sposobnost i moraju djelovati u okviru odgovornosti klasifikacijskog društva.
6. Klasifikacijsko društvo mora imati odgovarajući broj tehničkog, upravljačkog, pomoćnog, inspekcijskog i istraživačkog osoblja, razmjerno svojim zadacima i broju plovila koje klasificira, a koje je također sposobno izvršavati poslove razvoja i ažuriranja propisa. Mora imati eksperte u najmanje jednoj državi članici.
7. Rad klasifikacijskog društva mora biti uređen etičkim kodeksom.
8. Klasifikacijskim društvom mora se upravljati na način da se garantira zaštita informacija koje se smatraju povjerljivima u skladu s posebnim propisima.
9. Klasifikacijsko društvo mora na zahtjev Ministarstva dostaviti sve mjerodavne informacije.
10. Uprava klasifikacijskog društva mora imati definiranu i dokumentiranu politiku i ciljeve za unaprjeđivanje kvalitete, te mora garantirati da se ta politika provodi i održava na svim razinama.
11. Klasifikacijsko društvo mora pripremiti, provoditi i održavati učinkovit unutarnji sustav kvalitete na temelju odgovarajućih područja međunarodno priznatog sustava kvalitete u skladu s EN 45004 i EN 29001 standardom kako je to određeno u »Quality System Certificaton Scheme Requirements« od strane IACS. Sustavom kvalitete mora se između ostalog osigurati sljedeće:
a. Da su pravila i propisi klasifikacijskog društva uspostavljeni i da se održavaju na sustavni način,
b. Da su pravila i propisi klasifikacijskog društva usklađeni,
c. Da su zadovoljeni zahtjevi za obavljanje poslova prema statutarnoj ovlasti,
d. Da su odgovornosti, moć i unutarnji odnosi zaposlenika čiji rad utječe na kvalitetu usluge klasifikacijskog društva određeni i dokumentirani,
e. Da se svi poslovi odvijaju po kontroliranim uvjetima,
f. Da je uspostavljen sustav nadzora koji prati rad eksperata, tehničkog i administrativnog osoblja koje radi za klasifikacijsko društvo,
g. Da poslove za koje postoji statutarna ovlast obavljaju isključivo vlastiti eksperti ili da se nadziru isključivo od strane vlastitih eksperata ili da se nadziru isključivo od strane eksperata drugih priznatih klasifikacijskih organizacija,
h. Da se provodi sustav osposobljavanja eksperata i kontinuirano obnavljanje njihovih znanja,
i. Da se održavaju zapisi, dokazuju dostignuća standarda koji se zahtijevaju u područjima izvršavanje usluga, kao i učinkovitost rada sustava kvalitete,
j. Da postoji na svim lokacijama sveobuhvatan sustav planiranih i dokumentiranih internih audita sustava kvalitete koji se odnosi na određenu djelatnost.
12. Sustav kvalitete mora biti potvrđen od strane nezavisnih auditora priznatih od strane državne uprave zemlje u kojoj klasifikacijsko društvo ima sjedište ili podružnicu, prema točki 4. ovog priloga.
13. Klasifikacijsko društvo mora svoje zahtjeve uskladiti s odgovarajućim propisima Europske unije i dostaviti Odboru sve relevantne informacije na vrijeme.
14. Klasifikacijsko društvo mora se periodički savjetovati s klasifikacijskim društvima koja su već priznata kako bi se garantirala jednakost tehničkih standarda i njihova implementacija, također pri izradi i razvoju svojih pravila i propisa moraju dopustiti sudjelovanje predstavnika Ministarstva i drugih stranaka kojih se to tiče.
