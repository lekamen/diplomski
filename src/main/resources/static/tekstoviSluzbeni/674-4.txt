 postupku, smatramo da je u zaštiti daljnje povrede naših ustavnih i konvencijskih prava na pravično suđenje, na djelotvorno pravno sredstvo, te poštujući zahtjeve pravne sigurnosti, opravdan naš zahtjev za odgodom ovrhe do donošenja odluke Ustavnog suda, na temelju članka 67. Ustavnog zakona.
Budući da se u konkretnom slučaju radi o iznimno visokom iznosu novca u kojem se procjenjuje šteta koja nam je nastala, te izmakla korist, smatramo da se ovdje može govoriti i da se radi o našoj imovini, jer je šteta i nastala na našoj imovini, a podredno se mjeri i u novcu koji također predstavlja imovinu, te smatramo da se radi i o povredi prava vlasništva zajamčenog člankom 48. stavkom 1. Ustava odnosno članka 1. Protokola 1.«
III. OCJENA USTAVNOG SUDA
7. Člankom 67. stavkom 2. Ustavnog zakona određeno je:
»Članak 67.
(...)
Na prijedlog podnositelja ustavne tužbe Ustavni sud može odgoditi ovrhu do donošenja odluke, ako bi ovrha prouzročila podnositelju tužbe štetu koja bi se teško mogla popraviti, a odgoda nije suprotna javnom interesu niti bi se odgodom nanijela nekome veća šteta.«
8. Predmet spora u ovoj pravnoj stvari, koji pred sudovima traje od 2. srpnja 1998., zahtjev je tužitelja za isplatu naknade za obavljeni željeznički prijevoz i obračunate kamate za zakašnjela plaćanja u iznosu od ukupno 16.185.865,32 kn. Protutužbeni zahtjev podnositelja postavljen je u iznosu je od ukupno 59,244.477,58 kn.
Ustavni sud ocjenjuje da konkretni ustavnosudski postupak zahtijeva razmatranje opsežnog spisa predmeta, s aspekta mogućih povreda konvencijskih i ustavnih prava podnositelja, koja su u ustavnoj tužbi opširno argumentirana. Radi se o složenom spisu u kojemu je potrebno učiniti uvid u spis Trgovačkog suda u Zagrebu, analizirati opširnu ustavnu tužbu i osporene presude, te eventualno provesti druge radnje ili zatražiti očitovanja od nadležnih sudova tijekom ustavnosudskog postupka. Spis predmeta, bez kojeg nije moguće meritorno odlučiti u konkretnom slučaju, nalazi se pred Vrhovnim sudom Republike Hrvatske radi razmatranja dopuštenosti i osnovanosti revizije podnositelja podnesene protiv osporene presude.
9. Polazeći od navedenih činjenica i smatrajući očitim da odgoda ovrhe presude Visokog trgovačkog suda broj: 67. Pž-6497/14-6 od 9. prosinca 2014. nije suprotna javnom interesu niti bi se tom odgodom nekome nanijela veća šteta, a da bi izvršenje osporene presude podnositelju moglo prouzročiti štetu koja bi se teško mogla popraviti, Ustavni sud je prihvatio prijedlog za odgodu ovrhe osporene presude u ovom slučaju.
Riječ je o privremenoj odgodi, koja traje do donošenja odluke Ustavnog suda o osnovanosti ustavne tužbe. Ovo rješenje ni na koji način ne prejudicira odluku o tim pitanjima.
Stoga, u konkretnom slučaju, Ustavni sud ispunjenima smatra pretpostavke iz članka 67. stavka 2. Ustavnog zakona, za privremenu odgodu ovrhe do donošenja konačne odluke o osnovanosti navoda iz ustavne tužbe podnositelja.
10. Sukladno navedenom, na temelju članka 67. stavka 2. Ustavnog zakona doneseno je rješenje kao u izreci.
11. Točka III. ovog rješenja temelji se na članku 29. stavku 1. Ustavnog zakona.
Broj: U-III-886/2015
Zagreb, 5. ožujka 2015.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v. r.
