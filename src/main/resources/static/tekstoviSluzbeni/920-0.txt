46 24.04.2015 Rješenje Ustavnog suda Republike Hrvatske broj: U-II-7673/2014 od 14. travnja 2015.
USTAVNI SUD REPUBLIKE HRVATSKE
921
Ustavni sud Republike Hrvatske, u sastavu Jasna Omejec, predsjednica te suci Mato Arlović, Marko Babić, Snježana Bagić, Slavica Banić, Mario Jelušić, Ivan Matija, Antun Palarić, Duška Šarin i Miroslav Šeparović, rješavajući o prijedlogu za pokretanje postupka za ocjenu suglasnosti drugog propisa s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i zakonom, na sjednici održanoj 14. travnja 2015. donio je
RJEŠENJE
I. Ne prihvaća se prijedlog za pokretanje postupka za ocjenu suglasnosti s Ustavom i zakonom točke 5. Pravila o postupanju elektroničkih medija s nacionalnom koncesijom u Republici Hrvatskoj tijekom izborne promidžbe (»Narodne novine« broj 118/14.).
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravila o postupanju elektroničkih medija s nacionalnom koncesijom u Republici Hrvatskoj tijekom izborne promidžbe (u daljnjem tekstu: Pravila) donio je Hrvatski sabor na sjednici održanoj 26. rujna 2014., na temelju članka 30. Zakona o izborima zastupnika u Hrvatski sabor (»Narodne novine« broj 116/99., 109/00., 53/03., 167/03., 44/06., 19/07., 20/09., 145/10., 24/11., 93/11. i 120/11.; u daljnjem tekstu: ZoIZHS). Pravila su stupila na snagu osmog dana od dana objave u »Narodnim novinama«, 11. listopada 2014.
2. Agencija za elektroničke medije, koju zastupa Mirjana Rakić, ravnateljica (u daljnjem tekstu: predlagateljica) podnijela je Ustavnom sudu prijedlog za pokretanje postupka za ocjenu suglasnosti s Ustavom i zakonom točke 5. Pravila.
2.1. Tijekom postupka zatraženo je i dobiveno očitovanje o prijedlogu Odbora za Ustav, Poslovnik i politički sustav Hrvatskog sabora (klasa: 012-12/14-10/14, ur. broj: 6521-1-15-02 od 15. siječnja 2015., u daljnjem tekstu: očitovanje Odbora za Ustav).
II. PREDMET OSPORAVANJA
3. Točka 5. Pravila sadržana je u glavi I. pod naslovom OSNOVNE ODREDBE, u odjeljku d) pod naslovom Oglašavanje izborne promidžbe i glasi:
»d) Oglašavanje izborne promidžbe
5. Svim sudionicima u izborima nakladnici će pod jednakim uvjetima omogućiti objavljivanje plaćenih oglasa izborne promidžbe. Nakladnici će osigurati da takva oglašavanja budu jasno odvojena od preostalog programa tako da javnost može razlučiti kako je riječ o plaćenim oglasima izborne promidžbe.
Oglašavanje u smislu ovih Pravila ne ubraja se u trajanje spotova za oglašavanje sukladno odredbi članka 32. stavka 1. Zakona o elektroničkim medijima ('Narodne novine', br. 153/09., 84/11., 94/13. i 136/13.) te odredbama članaka 4. i 37. stavcima 1. i 2. Zakona o Hrvatskoj radioteleviziji ('Narodne novine', br. 137/10. i 76/12.).«
III. PRIGOVORI PREDLAGATELJICE
4. Predlagateljica smatra da je osporena točka 5. Pravila nesuglasna s člankom 5. stavkom 1. Ustava, kao i s člankom 32. stavkom 1. Zakona o elektroničkim medijima (»Narodne novine« broj 153/09., 84/11., 94/13. i 136/13., u daljnjem tekstu: ZoEM) i člankom 37. stavcima 1. i 2. Zakona o Hrvatskoj radioteleviziji (»Narodne novine« broj 137/10. i 76/12., u daljnjem tekstu: ZoHRT).
U prijedlogu navodi:
»... citiranim odredbama Zakona o elektroničkim medijima propisano je ograničenje oglašavanja svim nakladnicima televizije koji imaju koncesiju za obavljanje djelatnosti televizije te sklopljen Ugovor o koncesiji bez obzira na razinu koncesije koja sukladno članku 75. stavku 1. Zakona o elektroničkim medijima može biti na državnoj, regionalnoj, županijskoj, gradskoj, općinskoj ili drugoj razini utvrđenoj posebnim propisom.
Isto tako valja istaknuti da Hrvatska radiotelevizija, sukladno članku 38. stavku 1. Zakona o Hrvatskoj radioteleviziji, stječe javne i komercijalne prihode u skladu s odredbama Zakona. Javni prihodi HRT-a su izravni i neizravni prihodi vezani uz obavljanje djelatnosti pružanja javnih usluga utvrđenih Zakonom, a obuhvaćaju sredstva mjesečne pristojbe i