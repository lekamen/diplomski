preostale interpretacijske dvojbe (ibid). Progresivni razvitak kaznenog prava putem sudskog stvaranja prava (judicial law-making) dobro je ukorijenjen i nužni dio pravne tradicije u državama Konvencije (vidjeti Krušlin protiv Francuske, 24. travnja 1990., § 29., Serija A, br. 176 A). Članak 7. Konvencije ne može se čitati kao da zabranjuje postupno razjašnjavanje pravila kaznene odgovornosti putem sudske interpretacije od slučaja do slučaja, pod uvjetom da je razvitak koji se postiže (resultant development) u suglasnosti s bićem kaznenog djela (essence of the offence) i da se može razumno predvidjeti (vidjeti S.W. i C.R. protiv Ujedinjenog Kraljevstva, gore citiran, § 36. odnosno § 34., Streletz, Kessler i Krenz, gore citiran, § 50.; K.-HW protiv Njemačke [VV], br. 37201/97,. § 85., ESLJP 2001-II (izvadak); Korbely protiv Mađarske [VV], br. 9174/02, § 71., ESLJP 2008.; i Kononov protiv Latvije [VV], br. 36376/04, § 185., ESLJP 2010.). Nedostatak dostupne i razumno predvidljive sudske interpretacije može čak dovesti do utvrđenja povrede optuženikova prava iz članka 7. (vidjeti, kad je riječ o sastavnim elementima bića kaznenog djela, Pessino protiv Francuske, br. 40403/02, §§ 35. – 36., 10. listopada 2006., i Dragotoniu i Militaru-Pidhorni protiv Rumunjske, br. 77193/01 i 77196/01, §§ 43. – 44., 24. svibnja 2007.; kad je riječ o kazni, vidjeti Alimuçaj protiv Albanije, br. 20134/05, §§ 154. -162., 7. veljače 2012.). Da to nije slučaj, cilj i svrha ove odredbe – a to je da nitko ne smije biti podvrgnut arbitrarnom progonu, osudi ili kazni – bili bi poraženi (defeated).«
65. Sukladno tome, s aspekta zaštite ustavnih prava pojedinaca – osuđenika u kaznenim postupcima – nedostatak sudskih obrazloženja kad je riječ o pitanjima koja u osnovi počivaju na sudskoj interpretaciji kaznenih normi ne bi se mogao ocijeniti prihvatljivim.
66. Neobrazlaganje razloga zbog kojih je u prvostupanjskom postupku pred Županijskim sudom u Zagrebu primijenjen KZ/97, a ne kazneni zakon koji je bio na snazi u vrijeme počinjenja kaznenog djela, odnosno razloga zbog kojih je u postupku pred Vrhovnim sudom KZ/11 stavljen u odnos prema KZ-u/97, ali ne (i) prema kaznenom zakonu koji je bio na snazi u vrijeme počinjenja kaznenog djela, u slučaju Hypo je posebno uočljivo, s obzirom na činjenicu da se vremenski mjerodavni kazneni zakon (KZRH/77-91) ne spominje ni na jednom mjestu – ni u prvostupanjskoj ni u drugostupanjskoj presudi.
67. Tome treba dodati i činjenicu da je kazneno djelo u slučaju Hypo podnositelj počinio (izvršio) u vrijeme važenja članka 222. (215.) KZRH-a/77-91 u tekstu koji je bio na snazi od 8. siječnja 1993. do 20. travnja 1996. (v. točku 48.), to jest u tekstu kako je glasio nakon stupanja na snagu članka 19. ZID-a KZRH-a/77-92, a da o primjeni na konkretne slučajeve članka 222. (215.) stavka 5. u vezi sa stavkom 3. KZRH/77-91 sudska praksa, čini se, nije izgrađena. To je dodatni razlog koji je jasno upućivao na obvezu sudova da obrazlože kazneni zakon koji su primijenili na konkretan slučaj.
68. Štoviše, u slučaju Hypo – koliko je poznato Ustavnom sudu – Vrhovni sud se prvi put trebao susresti s pravnom situacijom u kojoj bi morao podvesti cjelinu činjeničnog opisa jednog kaznenog djela pod članak 222. (215.) stavak 5. u vezi sa stavkom 3. KZRH-a/77-91 u tekstu koji je bio na snazi od 8. siječnja 1993. do 20. travnja 1996., članak 337. stavak 4. u vezi sa stavkom 1. KZ-a/97 i članak 291. stavak 2. u vezi sa stavkom 1. KZ-a/11, te u konkurenciji tih triju zakona (važećeg KZ-a/11, interimnog KZ-a/97 koji je primijenio Županijski sud u Zagrebu i KZRH-a/77-91 koji je bio na snazi u vrijeme počinjenja kaznenog djela) odlučiti o tome koji je među njima najblaži za podnositelja. To je Vrhovni sud propustio učiniti, s obzirom na to da je ignorirao zakon koji je bio na snazi u vrijeme počinjenja kaznenog djela.
69. Nadalje, da je KZRH/77-91 uzet u obzir, osobitosti kvalifikatornih elemenata kaznenog djela zloupotrebe položaja i ovlaštenja uz