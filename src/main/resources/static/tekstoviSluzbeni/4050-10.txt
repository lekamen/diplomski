 temelju članka 63. stavka 3. Ustavnog zakona odlučeno je kao u točki II. alineji 1. izreke ove odluke.
64. Drugo, u predmetu broj: P-4683/91 riječ je o 21/23 udjela u vlasništvu sporne stambene zgrade, koji je 1947. godine bio konfisciran podnositeljičinoj majci (prijašnjoj vlasnici) i pretvoren u općenarodnu imovinu. Podnositeljica je jedina oporučna nasljednica prijašnje vlasnice. Za razliku od prethodnog predmeta broj: P-4675/91, ovaj je predmet izravno povezan sa Zakonom o naknadi:92/96 jer se taj zakon izravno primjenjuje na konfiscirani 21/23 dio sporne stambene zgrade.
Tužbeni zahtjev iz 1991. bio je postavljen »radi povrata oduzete imovine, utvrđenja i činidbe«, to jest radi utvrđenja prava vlasništva podnositeljice i njezine majke na spornoj stambenoj zgradi, predaje te stambene zgrade »u suvlasničkom omjeru tužiteljicama na korištenje i upravljanje« te isplate novčane naknade na ime stečenog bez pravne osnove.
64.1. Nadležni sud utvrdio je »da se tužbeni zahtjevi postavljeni na utvrđenje i predaju u posjed glede sadržaja preklapaju sa predmetom o kojem odlučuje upravno tijelo« (v. točku 25. obrazloženja ove odluke).
S obzirom na opća pravila o nadležnosti u pravnom poretku utemeljenom na vladavini prava (pravni poredak ne dopušta da o istoj pravnoj stvari odlučuju dva tijela niti trpi da o nekoj pravnoj stvari ne odluči nitko), a u pravilu ne trpi ni paralelizam nadležnosti, prvostupanjski sud dužan je bez odgode riješiti pitanje sudske nadležnosti za odlučivanje o svakom od triju tužbenih zahtjeva specificiranih u tužbi iz 1991. godine, sve s obzirom na to da je stupanjem na snagu Zakona o naknadi:92/96 ustanovljena nadležnost tijela državne uprave za povrat oduzete imovine i druga pitanja povezana s tim povratom.
64.2. Ustavni sud u tom smislu podsjeća na ovlaštenja tijela državne uprave propisana člankom 73. Zakona o naknadi:92/96-81/02, koja upućuju na poziciju uprave odnosno sudstva u postupcima vezanim uz povrat oduzete imovine. Taj zakonski članak glasi:
»Članak 73.
Ako među strankama u postupku za donošenje rješenja iz članka 69. ovoga Zakona, postoji spor glede činjenica od kojih zavisi neko njihovo pravo ili spor o tome postoji li neko pravo, nadležna služba ureda državne uprave može prekinuti postupak i uputiti stranke da pokrenu parnicu ili drugi postupak pred nadležnim tijelom.«
Članak 69., na koji se upućuje u članku 73. Zakona o naknadi:92/96-81/02, glasi:
»Članak 69.
Nakon provedenoga postupka u kojem se utvrđuju činjenice odlučne za odlučivanje o zahtjevu, nadležna služba ureda državne uprave donosi rješenje o naknadi za oduzetu imovinu.«
64.3. Nakon što riješi pitanja vezana uz sudsku nadležnost za odlučivanje o povratu oduzete imovine (posebno za svaki tužbeni zahtjev podnositeljice), prvostupanjski sud dužan je bez odgode, a najkasnije u roku od tri (3) mjeseca računajući od prvog idućeg dana nakon objave ove odluke u »Narodnim novinama«, donijeti odluku o pitanjima u predmetu broj: P-4683/91 koja su i nakon stupanja na snagu Zakona o naknadi:92/96 ostala u sudskoj nadležnosti.
Sukladno tome, na temelju članka 63. stavka 3. Ustavnog zakona odlučeno je kao u točki II. alineji 2. izreke.
65. Ustavni sud odredio je u točki III. izreke ove odluke da je Ministarstvo pravosuđa dužno što je prije moguće, a najkasnije u roku od 60 dana računajući od prvog idućeg dana nakon objave ove odluke u »Narodnim novinama«, donijeti rješenje o žalbi u predmetu broj: UP/II-942-01/13-01/725.
Iako podnositeljica nije izravno osporavala duljinu upravnog postupka, o toj je duljini neposredno ovisila i sporna duljina parničnog postupka (s obzirom na to da je nadležni sud donio rješenje o prekidu sudskog postupka do okončanja upravnog). Polazeći od pravila da pozivanje na institut prethodnog pitanja (kao i pozivanje na bilo koji drugi pravni institut) ne smije ići na štetu ustavnih prava stranaka u postupku, te od načela da stranke ne smiju nositi teret promjene nadležnosti između sudstva i uprave koji nastaju promjenom