 slobode već više od pet godina, što predstavlja više od polovice kazne koja mu je nepravomoćno izrečena odnosno gotovo tri četvrtine kazne koja mu je izrečena pravomoćnom (naknadno ukinutom) presudom.
Također ističe da je riječ o situaciji koja nije uređena ZKP-om/08 te da na temelju odredaba ZKP-a/08 nije moguće zaključiti koliko je puta moguće odrediti istražni zatvor iz članka 123. stavka 2. tog zakona. Smatra nejasnim i izraz »pri izricanju presude«, budući da to može upućivati na zaključak kako je tzv. obligatorni istražni zatvor moguće odrediti istodobno s donošenjem presude, ali i s izvjesnim vremenskim »odmakom« – u kojem slučaju nije jasno koliki taj odmak može biti i koje pretpostavke u takvom slučaju trebaju biti zadovoljene.
Stoga podnositelj smatra da sam ZKP/08 nije u skladu s vladavinom prava, jer ne odgovara standardima preciznosti i predvidljivosti, u svrhu izbjegavanja arbitrarnosti. Konvencijski termin »nakon presude« u domaćem je pravu pogrešno protumačen, a Vrhovni sud nije vodio računa o tome postoji li u konkretnom slučaju neprekinuti uzročni slijed između prvobitne presude i ponovnog zatvaranja. Međutim, morao je voditi računa o tri činjenice koje su, u tom smislu, relevantne:
– da je podnositelj započeo s izdržavanjem kazne 20. prosinca 2010., gdje se nalazio sve do 20. siječnja 2015., pri čemu mu je vrijeme provedeno u istražnom zatvoru/pritvoru uračunato u kaznu zatvora,
– da temeljno načelo kaznenog prava nalaže da se svako lišenje slobode u vezi s kaznenim djelom ima uračunati u kaznu,
– da su (računajući zajedno istražni zatvor i izdržavanje kazne) istekli rokovi maksimalnog trajanja istražnog zatvora propisani člankom 133. ZKP-a/08.
Protek vremena duljeg od pet godina upravo jest onaj čimbenik koji je prekinuo uzročni slijed između prvobitne presude i ponovnog zatvaranja podnositelja, time da bi u podnositeljevom slučaju najdulje moguće trajanje istražnog zatvora prema članku 133. ZKP-a/08 iznosilo tri godine i devet mjeseci – a ograničenja iz članka 133. ZKP-a/08 vrijede uvijek kada je izrečena nepravomoćna presuda bez obzira na visinu kazne.
Činjenica da je izrekom osporenog rješenja Vrhovnog suda određeno trajanje istražnog zatvora do isteka (nepravomoćno) izrečene kazne u trajanju od deset godina, prema stajalištu podnositelja, najočitije pokazuje nezakonitost i proizvoljnost tog rješenja.
Podnositelj ukazuje i na potrebu da se njegova pravna situacija (odnosno situacija osoba upućenih na izdržavanje kazne, čija presuda bude ukinuta) prosuđuje analogno pravnoj praksi prema kojoj se osobama koje same zatraže upućivanje na izdržavanje kazne prije nastupa pravomoćnosti presude, u vrijeme izdržavanja kazne uračunava i vrijeme istražnog zatvora i priznaju granice njegova maksimalnog mogućeg trajanja. U protivnom, prema stajalištu podnositelja, riječ je o diskriminaciji.
Različito postupanje prema podnositelju diskriminatorno je u odnosu prema drugim osobama u istovjetnoj činjeničnoj i pravnoj situaciji te je nepravično i nerazmjerno teretno, za što nema opravdanja u nekoj prijekoj društvenoj potrebi ili društvenom interesu koji se želi zaštititi.
V. MJERODAVNO PRAVO
14. U konkretnom slučaju istražni zatvor protiv podnositelja određen je na temelju članka 123. stavka 2. ZKP-a/08, koji uređuje institut tzv. obligatornog istražnog zatvora. On glasi:
»Članak 123.
(...)
(2) Pri izricanju presude uvijek će se odrediti ili produljiti istražni zatvor protiv okrivljenika kojem je izrečena kazna zatvora od pet godina ili teža kazna.
(...)«
Osim u navedenoj situaciji, svi ostali slučajevi određivanja istražnog zatvora pripadaju u tzv. fakultativne istražne zatvore, a uređeni su u članku 123. stavku 1. ZKP-a/08 (»Istražni zatvor se može odrediti ako postoji osnovana sumnja da je određena osoba počinila kazneno djelo i ako: ...«).
14.1. Pored članka 123. stavka 2. ZKP-a/08, Ustavni sud u konkretnom slučaju mjerodavnim smatra i članak 122. stavak 2. ZKP-a/08, koji propisuje opću primjenu načela razmjernosti