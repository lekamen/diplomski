 osporenog zakona.«
4) Ocjena Ustavnog suda
113. Za prigovore predlagateljice mjerodavan je dio članka 3. Ustava, koji glasi:
»Članak 3.
»... ravnopravnost spolova ... i demokratski višestranački sustav najviše su vrednote ustavnog poretka Republike Hrvatske i temelj za tumačenje Ustava.«
Ustavni sud podsjeća da je članak 3. Ustava dopunjen 2000. godine »ravnopravnošću spolova« kao najvišom vrednotom ustavnog poretka Republike Hrvatske, to jest člankom 2. Promjene Ustava Republike Hrvatske (»Narodne novine« broj 113/00.).
114. Prvi Zakon o ravnopravnosti spolova donesen je 2003. (»Narodne novine« broj 116/03.). Danas je na snazi Zakon o ravnopravnosti spolova iz 2008. (»Narodne novine« broj 82/08., 138/12. – Odluka o nedavanju vjerodostojnog tumačenja članka 15. stavka 2.; u daljnjem tekstu: ZoRavSpol).
Ne ulazeći u ocjenu suglasnosti s Ustavom odredaba ZoRavSpol-a koje se u ovoj odluci i rješenju navode, jer taj zakon nije predmet razmatranja u ovom ustavnosudskom postupku, Ustavni sud podsjeća na tri članka tog zakona, koji u mjerodavnim dijelovima glase:
»III. POSEBNE MJERE (...) Članak 12. (1) Provođenjem posebnih mjera promicat će se ravnopravno sudjelovanje žena i muškaraca u tijelima zakonodavne, izvršne i sudbene vlasti, uključujući javne službe te postupno povećavati uključivanje podzastupljenog spola tako da njegova zastupljenost dosegne razinu njegovog udjela u ukupnom stanovništvu Republike Hrvatske. (2) U svrhu ostvarivanja cilja iz stavka 1. ovoga članka uvodit će se posebne mjere kada je zastupljenost jednoga spola osjetno neuravnotežena. (3) Osjetna neuravnoteženost jednog spola u smislu stavka 2. ovoga članka postoji ako je zastupljenost jednog spola u tijelima političkog i javnog odlučivanja niža od 40%. (...)« »VI. POLITIČKE STRANKE Članak 15. (1) Prilikom utvrđivanja i predlaganja liste kandidata/tkinja za izbor zastupnika u Hrvatski sabor, za izbor članova predstavničkih tijela jedinica lokalne i područne (regionalne) samouprave kao i za izbor članova u Europski parlament političke stranke i drugi ovlašteni predlagatelji dužni su poštivati načelo ravnopravnosti spolova i voditi računa o uravnoteženoj zastupljenosti žena i muškaraca na izbornim listama sukladno članku 12. ovoga Zakona. (2) U cilju provedbe stavka 1. ovoga članka političke stranke i drugi ovlašteni predlagatelji pri utvrđivanju izbornih lista dužni su uvoditi posebne mjere na način da zastupljenost muškaraca i žena na listama za izbor zastupnika u Hrvatski sabor, članova u predstavnička tijela jedinica lokalne i područne (regionalne) samouprave i članova u Europski parlament ne bude osjetno neuravnotežena, sukladno članku 12. stavku 3. ovoga Zakona. Sukladno članku 12. stavku 1. ovoga Zakona postupno povećanje podzastupljenog spola mora se postići najkasnije prigodom provedbe trećih redovitih izbora od dana stupanja na snagu ovoga Zakona.« »XII. PREKRŠAJNE ODREDBE (...) Članak 35. Političke stranke i drugi ovlašteni predlagatelji koji prilikom predlaganja lista kandidata/tkinja za izbor zastupnika u Hrvatski sabor, ... koji ne poštuju načelo ravnopravnosti spolova utvrđeno člankom 15. ovoga Zakona te ne vode računa o uravnoteženoj zastupljenosti žena i muškaraca na izbornim listama sukladno članku 12. ovoga Zakona, kaznit će se za prekršaj novčanom kaznom od 50.000,00 kuna za izbore za zastupnike u Hrvatski sabor ...«
115. I ZoRavSpol i ZIZHS su organski zakoni koje Hrvatski sabor donosi većinom glasova svih zastupnika na temelju članka 83. stavka 2. Ustava, ali po dvije različite osnove (ZoRavSpol je organski zakon jer se njime razrađuju Ustavom utvrđena ljudska prava i temeljene slobode, a ZIZHS je organski zakon jer se njime razrađuje izborni sustav). Stoga su ta dva zakona po svojoj pravnoj snazi izjednačena i ne može se govoriti o višoj pravnoj snazi jednoga u odnosu prema drugome.
116. Kad je riječ o zastupljenosti muškaraca i žena na kandidacijskim listama za izbor zastupnika u Hrvatski sabor, činjenica je da obveze ovlaštenih