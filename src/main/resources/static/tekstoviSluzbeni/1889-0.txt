97 11.09.2015 Pravilnik o obrazovanju potrebnom za rukovanje izvorima ionizirajućeg zračenja i primjenu mjera radiološke sigurnosti
DRŽAVNI ZAVOD ZA RADIOLOŠKU I NUKLEARNU SIGURNOST
1890
Na temelju članka 47. stavka 5. Zakona o radiološkoj i nuklearnoj sigurnosti (»Narodne novine«, br. 141/13, 39/15), ravnatelj Državnog zavoda za radiološku i nuklearnu sigurnost donosi
PRAVILNIK
O OBRAZOVANJU POTREBNOM ZA RUKOVANJE IZVORIMA IONIZIRAJUĆEG ZRAČENJA I PRIMJENU MJERA RADIOLOŠKE SIGURNOSTI
I. OPĆE ODREDBE
Članak 1.
Ovim Pravilnikom utvrđuju se uvjeti, rokovi i način stjecanja posebnog stručnog obrazovanja i obnove znanja o primjeni mjera radiološke sigurnosti te uvjeti, rokovi i način stjecanja posebnog stručnog obrazovanja za rukovanje izvorima ionizirajućeg zračenja.
Članak 2.
Ovaj Pravilnik sadrži odredbe koje su u skladu sa sljedećim aktom Europske unije:
– 2013/59/Euratom od 5. prosinca 2013. o osnovnim sigurnosnim standardima za zaštitu od opasnosti koje potječu od izloženosti ionizirajućem zračenju, i o stavljanju izvan snage direktiva 89/618/Euratom, 90/641/Euratom, 96/29/Euratom, 97/43/Euratom i 2003/122/Euratom (SL L 13, 17. 1. 2014.) – članak 14. stavak 1. i stavak 3., članak 15. stavak 1. točka (c) i točka (e), članak 15. stavak 4. i stavak 5. te članak 18.
Rukovanje izvorima ionizirajućeg zračenja
Članak 3.
Radnici koji rukuju izvorima ionizirajućeg zračenja moraju imati posebno stručno obrazovanje za rukovanje tim izvorima ionizirajućeg zračenja koje se stječe redovitim obrazovanjem, specijalističkim obrazovanjem ili dodatnim obrazovanjem o čemu moraju imati pisani dokaz.
Osobe koje se osposobljavaju ili obrazuju za rad s izvorima ionizirajućeg zračenja
Članak 4.
Osobe koje se osposobljavaju ili obrazuju za rukovanje izvorima ionizirajućeg zračenja tijekom osposobljavanja ili obrazovanja koje uključuje praktične vježbe s izvorima ionizirajućeg zračenje moraju biti pod neposrednim nadzorom radnika iz članka 3. ovoga Pravilnika.
Izloženi radnici
Članak 5.
(1) U području izloženosti smiju raditi osobe koje imaju posebno stručno obrazovanje o primjeni mjera radiološke sigurnosti stečeno tijekom redovitog obrazovanja ili dopunskim obrazovanjem o primjeni mjera radiološke sigurnosti (u daljnjem tekstu: dopunsko obrazovanje).
(2) Izloženi radnici moraju imati pisani dokaz o posebnom stručnom obrazovanju o primjeni mjera radiološke sigurnosti.
Članak 6.
(1) Smatra se da je osoba stekla posebno stručno obrazovanje o primjeni mjera radiološke sigurnosti tijekom redovnog školovanja ako je Državni zavod za radiološku i nuklearnu sigurnost (u daljnjem tekstu: Zavod) prethodno potvrdio nastavni program obrazovne ustanove koja je izdala pisani dokaz iz članka 5. stavka 2. ovoga Pravilnika.
(2) Obrazovna ustanova zahtjev za izdavanje potvrde iz stavka 1. ovoga članka podnosi Zavodu u pisanom obliku i prilaže:
– izvod iz registra trgovačkog suda;
– nastavni program koji sadrži predmet zaštite od ionizirajućeg zračenja koji je sadržajem i u trajanju sukladan programu iz članka 19. stavka 1. ovoga Pravilnika.
Članak 7.
(1) Izloženi radnici moraju obnavljati znanje o primjeni mjera radiološke sigurnosti svakih pet godina.
(2) Smatra se da je izloženi radnik iz stavka 1. ovoga članka obnovio znanje o primjeni mjera radiološke sigurnosti po postizanju uspjeha »zadovoljio« iz članka 29. stavka 3. ovoga Pravilnika.
Osobe koje rukuju izvorima ionizirajućeg zračenja, a nisu u području izloženosti
Članak 8.
(1) Osobe koje rukuju izvorima ionizirajućeg zračenja, a nisu u području izloženosti moraju imati posebno stručno obrazovanje o primjeni mjera radiološke sigurnosti stečeno tijekom redovitog obrazovanja ili dopunskim obrazovanjem o čemu moraju imati pisani dokaz.
(2) Osobe iz stavka 1. ovoga članka moraju obnavljati znanje o primjeni mjera radiološke sigurnosti svakih pet godina.
(3) Smatra se da je osoba iz stavka 1. ovoga članka obnovila znanje o primjeni mjera radiološke sigurnosti po postizanju uspjeha »zadovoljio« iz članka 29. stavka