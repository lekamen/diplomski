 tijela, što je u potpunosti protivno duhu Zakona.
Navedena pravna shvaćanja zauzeta su i u Zapisniku Ministarstva uprave o provedenom upravnom nadzoru u Sisačko-moslavačkoj županiji, klase: 043-01/09-01/25, urbroja: 515-05-01/1-09-2, od 30. prosinca 2009. godine u kojemu je ukazano da odredbe članaka Statuta Sisačko-moslavačke županije kojima je propisana ovlast župana da osniva i imenuje stalna i povremena radna tijela, treba uskladiti s odredbama Zakona o lokalnoj i područnoj (regionalnoj) samoupravi.
Vlada Republike Hrvatske, međutim, napominje da bi se statutom jedinice lokalne i područne (regionalne) samouprave mogla propisati ovlast općinskog načelnika, gradonačelnika odnosno župana za osnivanje savjetodavnih tijela i imenovanje savjetnika, iznimno, radi davanja stručnog mišljenja i predlaganja rješavanja određenih pitanja iz područja koja ne spadaju u djelokrug upravnih tijela jedinice lokalne i područne (regionalne) samouprave. Također, pri donošenju odluke o osnivanju savjetodavnog tijela i imenovanju savjetnika potrebno je voditi računa o uvjetima za imenovanje i broju članova tih tijela, te posebnim aktom utvrditi mjerila za određivanje njihove naknade.«
7.1. Iz navedenog se obrazloženja može zaključiti da podnositeljica zahtjeva smatra članak 3. StO-e/10 nesuglasnim s člankom 35. točkom 3., člankom 48. stavkom 1. točkom 3. i člankom 53. stavkom 1. ZoLPS-a, u tekstu koji je bio na snazi u relevantno vrijeme, a koji je na snazi i na dan donošenja ove odluke. Ti članci ZoLPS-a u mjerodavnim dijelovima glase:
»Članak 35.
Predstavničko tijelo:
(...)
3. osniva i bira članove radnih tijela vijeća, odnosno skupštine te imenuje i razrješuje druge osobe određene zakonom, drugim propisom ili statutom,
(...)«
»Članak 48.
Općinski načelnik, gradonačelnik, odnosno župan:
(...)
3. usmjerava djelovanje upravnih tijela jedinice lokalne, odnosno područne (regionalne) samouprave u obavljanju poslova iz njihovoga samoupravnog djelokruga te nadzire njihov rad,
(...)«
»Članak 53.
(1) Za obavljanje poslova iz samoupravnog djelokruga jedinica lokalne i područne (regionalne) samouprave kao i poslova državne uprave prenijetih na te jedinice ustrojavaju se upravni odjeli i službe (upravna tijela).
(...)«
III. OCJENA USTAVNOG SUDA
1) Ocjena članka 3. StO-e/10 s aspekta članka 129.b Ustava
8. Za ovaj je predmet mjerodavan članak 129.b Ustava, koji glasi:
»Članak 129.b
Jedinice lokalne i područne (regionalne) samouprave imaju pravo u okviru zakona, svojim statutima samostalno urediti unutarnje ustrojstvo i djelokrug svojih tijela te ih prilagoditi lokalnim potrebama i mogućnostima.«
U posljednjem pročišćenom tekstu Ustava koji je objavljen u službenom glasilu Republike Hrvatske (»Narodne novine« broj 85/10.) riječ je o članku 136.
9. Temeljni prigovor Vlade svodi se na to »da poslove iz samoupravnog djelokruga jedinice lokalne samouprave obavljaju službenici u okviru upravnih odjela i službi jedinice lokalne samouprave«, iz čega bi se moglo zaključiti da Vlada smatra kako bi radna tijela iz članka 3. StO-e/10 također obavljala te poslove, što bi bilo protivno zakonu.
Nadalje, prema mišljenju Vlade, članak 3. StO-e/10, kojim se županu daje statutarna ovlast da osniva i imenuje radna tijela iz svoga djelokruga, upućuje »na očigledno izbjegavanje smisla Zakona o lokalnoj i područnoj (regionalnoj) samoupravi. Naime osnivanje radnih tijela zaduženih za poslove iz samoupravnog djelokruga župana upućuje na postojanje kolegijalnog izvršnog tijela, što je u potpunosti protivno duhu Zakona« (v. točku 7. obrazloženja ove odluke). Iako to Vlada ne navodi, iz odluke predstojnika državne uprave od 24. svibnja 2010. (v. točku 5.1. obrazloženja ove odluke) proizlazi da se pod kolegijalnim izvršnim tijelom mislilo na nekadašnju instituciju poglavarstva jedinica lokalne i područne (regionalne) samouprave, koja je ukinuta 15. travnja 2009., stupanjem na snagu Zakona o izmjenama i dopunama Zakona o lokalnoj i područnoj (regionalnoj) samoupravi (»Narodne novine«