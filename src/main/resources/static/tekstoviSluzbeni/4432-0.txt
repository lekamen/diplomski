76 24.08.2016 Presuda Visokog upravnog suda Republike Hrvatske broj: Usoz-36/16-5 od 13. lipnja 2016.
VISOKI UPRAVNI SUD REPUBLIKE HRVATSKE
1781
PRESUDA
Visoki upravni sud Republike Hrvatske u vijeću sastavljenom od sudaca toga suda Eveline Čolović Tomić, predsjednice vijeća, mr. sc. Inge Vezmar Barlek, mr. sc. Ivice Kujundžića, Lidije Vukičević i Marine Kosović Marković, članova vijeća, uz sudjelovanje sudske savjetnice Franciske Dominković, zapisničarke, u postupku ocjene zakonitosti općeg akta povodom obavijesti Enzo Silvia iz Bala, San Zuian 42, kojeg zastupa opunomoćenik Luka Kučerka, odvjetnik iz Pule, Valdemuška 18, po službenoj dužnosti, na sjednici vijeća održanoj 13. lipnja 2016.
presudio je
Ukidaju se sljedeće odredbe Odluke o uređenju prometa na području Grada Pule (»Službene novine«, broj 7/10.):
– članak 3.,
– članak 4.,
– članak 9. stavak 5.,
– članak 11. stavak 1.,
– članak 12. stavak 4.,
– članak 15. stavak 2.,
– članak 18. stavak 3. i
– članak 20. stavak 1.
Obrazloženje
Podnositelj je podnio zahtjev za ocjenu zakonitosti Odluke o uređenju prometa u Gradu Puli (»Službene novine«, broj 5/97. i 9/02.) i Odluke o uređenju prometa na području Grada Pule (»Službene novine«, broj 7/10.).
Kako se zahtjev podnositelja odnosi na ocjenu zakonitosti dvije samostalne odluke, dakle dva opća akta, to je zahtjev u dijelu koji se odnosi na Odluku o uređenju prometa u Gradu Puli (»Službene novine«, broj 5/97. i 9/02.) zaprimljen pod poslovnim brojem Usoz-34/16, dok je zahtjev u dijelu koji se odnosi na ocjenu zakonitosti Odluke o uređenju prometa na području Grada Pule (»Službene novine«, broj 7/10.) zaprimljen pod ovosudnom brojem Usoz-36/2016.
U zahtjevu podnositelj citira sadržaj odredbe članka 9. stavka 5. i članka 10. stavka 1. Odluke o uređenju prometa na području Grada Pule (»Službene novine«, broj 7/10.-dalje u tekstu: Odluka), koje smatra protivnim odredbama članka 5. stavka 1. točke 6. i stavka 11. Zakona o sigurnosti prometa na cestama (»Narodne novine«, broj 67/08., 48/10., 74/11., 80/13., 158/13., 92/14. i 64/15.), u vezi s odredbama članka 19., 28. i 35. stavka 1. točke 2. Zakona o lokalnoj i područnoj (regionalnoj) samoupravi (»Narodne novine«, broj 33/01., 60/01. – vjerodostojno tumačenje, 129/05., 109/07., 125/08., 36/09., 150/11., 144/12. i 19/13.-pročišćeni tekst). Nastavno u zahtjevu citira sadržaj i odredbe članka 5. Zakona o sigurnosti prometa na cestama, iz koje proizlazi da jedinice lokalne i područne (regionalne) samouprave, u skladu s odredbama ovoga Zakona, uz prethodnu suglasnost ministarstva nadležnog za unutarnje poslove, uređuju promet na svom području tako da određuju parkirališne površine i način parkiranja, zabrane parkiranja i mjesta ograničenog parkiranja (stavak 1. točka 6.), s tim da nadzor parkiranja vozila na mjestima na kojima je parkiranje vremenski ograničeno obavljaju pravne osobe koje odrede jedinice lokalne samouprave (stavak 11.). Navodeći ovlaštenja gradskog vijeća, kao predstavničkog tijela građana, koja su propisana Zakonom o lokalnoj i područnoj (regionalnoj) samoupravi, podnositelj zaključuje kako su odredbe članka 9. stavka 5. i članka 10. Odluke nezakonite iz razloga što je jedino Gradsko vijeće Grada Pule ovlašteno uređivati promet na svom području, odnosno donositi odluke kojima uređuje parkirališne površine i način parkiranja, zabrane parkiranja i mjesta ograničenog parkiranja, dok se citiranim odredbama Odluke ta ovlast prenosi na gradonačelnika Grada Pule, kao izvršnog tijela jedinice lokalne samouprave. Iz izloženog slijedi kako niti jednim od navedenih Zakona nije dana ovlast izvršnom tijelu jedinice lokalne samouprave da donosi akte kojima uređuje promet na svom području, kao što nije dana ni ovlast predstavničkom tijelu da svoje ovlasti prenese na izvršno tijelo. S tim u vezi podnositelj upućuje i na presudu Visokog upravnog suda Republike Hrvatske, poslovni broj: Usoz-125/2012 od 30. svibnja 2014., a prema kojoj je jedino predstavničko tijelo ovlašteno donositi