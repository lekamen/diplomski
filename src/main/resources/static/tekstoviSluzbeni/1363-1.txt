 premjesti o trošku investitora. Zaključno tužitelj ističe da tuženo tijelo nije ovlašteno preispitivati valjanost pravomoćne uporabne dozvole izdane od ovlaštenog javnog tijela što govori da je pogrešno primijenjena odredba članka 26. stavka 4. Zakona o elektroničkim komunikacijama. Slijedom svega izloženog predlaže da Sud u smislu odredbe članka 58. Zakona o upravnim sporovima donese presudu kojom će usvojiti tužiteljev zahtjev i poništiti osporeno rješenje.
Tuženo tijelo je podnijelo odgovor na tužbu u kojem se očituje na navode tužbe, posebno osporavajući one vezane uz utvrđeno činjenično stanje, pojašnjavajući da je temeljem odredbe članka 26. Zakona o elektroničkim komunikacijama obvezan i ovlašten utvrditi i odrediti obveze infrastrukturnim operatorima i investitorima ako je nužno zaštiti ili premjestiti EKI i drugu povezanu opremu u svrhu izvođenja radova ili gradnje nove građevine. Smatra tuženi da je temeljem zakonskih obveza i ovlasti postupao isključivo u svrhu utvrđivanja da li se predmetna dokumentacija o odobrenju građenja i o uporabi odnosi na konkretnu EKI, te je u tom cilju utvrđivao relevantno činjenično stanje i provodio odgovarajuće dokaze, među njima i angažirao vještaka te je odluku donio, među ostalim, na temelju vještačkog nalaza.
Tuženi zaključno predlaže da Sud tužbu odbije kao neosnovanu.
Odgovor na tužbu dostavljen je tužitelju u skladu s odredbom članka 6. Zakona o upravnim sporovima (»Narodne novine« 20/10.) ali se isti nije očitovao.
Tužbeni zahtjev nije osnovan.
Iz sadržaja spisa predmeta proizlazi da su na inicijativu tužitelja od 11. siječnja 2012. inspektori elektroničkih komunikacija tuženoga obavili inspekcijski pregled izvođenja gradnje poslovne građevine na čestici 3487/8 k.o. Šibenik, Vidici, Šibenik vezano uz izvođenje radova u zoni EKI operatora, temeljem ovlasti iz članka 111. i 112. Zakona o elektroničkim komunikacijama (»Narodne novine« 73/08. i 90/11. – dalje u tekstu: ZEK).
Temeljem odredbe članka 111. ZEK-a inspekcijski nadzor nad primjenom toga Zakona i temeljem njega donesenih propisa, te međunarodnih ugovora i sporazuma iz područja elektroničkih komunikacija koje obvezuju Republiku Hrvatsku obavlja tuženo tijelo, a poslove inspekcijskog nadzora provode inspektori elektroničkih komunikacija, koji su ovlašteni radnici tuženog.
Iz sadržaja spisa razvidno je, iz zapisnika o inspekcijskom pregledu, klasa: UP/I-344-08/12-04/01, urbroj: 376-10/ZM,EB-12-2 (JŠ) od 24. siječnja 2012. da je u povodu prijave tužitelja inspektor obavio pregled građevine u nazočnosti predstavnika nadzirane osobe pa iz izjave predstavnika nadzirane osobe proizlazi da se krajem mjeseca studenoga 2011. kod pripreme gradnje naišlo na predmetne kabele položene 20 centimetara ispod zemlje za koje se nije znalo jer nisu bili ucrtani niti u katastru niti u zemljišnim knjigama niti je postojala ikakva oznaka u zemlji, utvrđeno je da se ne radi o kabelima HEP-a, nakon čega su kontaktirali tužitelja čiji je predstavnik utvrdio da su kabeli njihovi. Iz izjave proizlazi također da je telefonski i pisanim putem nadzirana osoba pokušala komunicirati s tužiteljem radi zaštite EKI-a ali bez odgovarajuće reakcije.
Iz zapisnika također proizlazi da je obavljeno fotografiranje gradilišta, uočeni betonski profil s tri otvora kroz koje prolaze EKI kabeli te četiri PVC cijevi promjera 110 mm kroz koje prolaze EKI kabeli. Zabilježen je i položaj betonskih profila i plastičnih cijevi u odnosu na cestu te u odnosu na gradilište.
U postupku su pribavljena očitovanja tužitelja na zapisnik o očevidu uz koji je dostavio presliku kabelske kanalizacije iz projekta P 533/72 – Projekt telefonske kabelske mreže Šibenik Ražine i hotelskog naselja Solaris i shemu prikaza kabelske kanalizacije u odnosu na sadašnje stanje kabelske kanalizacije i nove prometnice.
Investitor se očitovao i dostavio preslike potvrde odnosno izmjene potvrde glavnog projekta od 15. studenog 2011. i 18. studenog 2011., te dokumentaciju vezanu uz početak radova na