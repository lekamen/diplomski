 311-30/15-12-2, od 26. listopada 2012. navodi sljedeće, citat: »Nazočni su također najavili da za sljedeću godinu njihove marine neće podizati cijene usluga (vezova), a oni koji će i podizati cijene ići će s minimalnim poskupljenjem (za postotak inflacije u RH)«.
Slijedom navedenog, Agencija je utvrdila kako su članovi Udruženja, na sjednici Udruženja održanoj 25. listopada 2012. međusobno razmjenjivali informacije o budućim cijenama svojih usluga, a što bi moglo predstavljati zabranjeni sporazum u smislu članka 8. ZZTN-a. Stoga je Vijeće na 162. sjednici, održanoj 30. prosinca 2013., zaključilo da postoje dostatne indicije za pokretanje postupka utvrđivanja narušavanja tržišnog natjecanja sklapanjem zabranjenog sporazuma o cijenama vezova u lukama nautičkog turizma u Republici Hrvatskoj protiv Hrvatske gospodarske komore te devet poduzetnika članova Udruženja koji su prisustvovali sjednici Udruženja održanoj 25. listopada 2012.
2. STRANKE U POSTUPKU
2.1. HGK
Na temelju odredbi Zakona o Hrvatskoj gospodarskoj komori (»Narodne novine«, broj 66/91 i 73/91; dalje Zakon o HGK) i Statuta Hrvatske gospodarske komore (»Narodne novine«, broj 11/94 – pročišćeni tekst, 108/95, 19/96, 64/01, 142/11 i 9/14; dalje: Statut), HGK je samostalna stručnoposlovna organizacija, koja promiče, zastupa i usklađuje zajedničke interese svojih članica pred državnim i drugim tijelima u Hrvatskoj i inozemstvu. Članice Hrvatske gospodarske komore su sve pravne osobe koje obavljaju gospodarsku djelatnost sa sjedištem na području Republike Hrvatske, osim pravnih osoba koje obavljaju obrt. U Komoru se mogu učlaniti fizičke i pravne osobe koje obavljaju obrt.
HGK se financira od članarina članica (koja ovisi o veličini, odnosno gospodarskoj snazi članice), doprinosa za obavljanje javnih ovlasti (koju članice plaćaju u određenom postotku od ukupnog prihoda) te vlastitih prihoda HGK od obrazovnih i drugih vlastitih djelatnosti.
Na temelju članka 37. Statuta oblici organiziranja i rada u HGK temelje se na prostornom i strukovnom povezivanju članica. Članice HGK se prostorno povezuju u županijskim regionalnim komorama, a strukovno u udruženja i zajednice. Na temelju članka 15. Zakona o HGK i članka 38. Statuta, županijske regionalne komore nemaju posebnu pravnu osobnost, već su sastavni dio HGK, kao njen oblik organiziranja i djelovanja na određenom užem području Republike Hrvatske.
Na temelju članka 44. Statuta, strukovno udruženje je oblik strukovnog povezivanja i organiziranja članica HGK na razini Republike Hrvatske, radi unaprjeđivanja rada i poslovanja članica Komore koje obavljaju određenu djelatnost, a člankom 45. Statuta propisano je kako je svaka članica Komore članica jednog matičnog udruženja, a zavisno o svom interesu može sudjelovati u radu drugih udruženja. Člankom 46. Statuta propisano je kako udruženje na plenarnoj sjednici bira predsjednika i zamjenika predsjednika udruženja iz reda predstavnika članica HGK koje pripadaju udruženju, a člankom 47. Statuta kako udruženje s više od 20 članica ima vijeće udruženja.
Udruženje nautičkog turizma (marine) je organizirano i djeluje pri HGK – Županijskoj komori u Rijeci, a u svom radu i aktivnostima okuplja 50 marina (od navedenih marina 21 marina nalazi se u sustavu ACI–ja) s čitavog područja hrvatskog Jadrana. Aktivnosti Udruženja odvijaju se kroz rad Udruženja i njegovog Vijeća, kao izvršnog tijela. Vijeće Udruženja se, između ostalog ističe aktivnostima vezanim uz promociju hrvatskih marina na svim emitivnim tržištima Europe, prati aktualnu problematiku u poslovanju marina i zalaže se za njezino što brže i kvalitetnije rješavanje.
Budući da se ZZTN na temelju članka 3. ZZTN-a primjenjuje na trgovačka društva, trgovca pojedinca, obrtnika i druge pravne i fizičke osobe, koje obavljajući gospodarsku djelatnost sudjeluju u proizvodnji i/ili prometu robe, odnosno pružanju usluga, Agencija je razmatrala položaj HGK s obzirom na značajke obavljanja djelatnosti te pravne osobe na tržištu, pri čemu je uzela u