43 17.04.2015 Pravilnik o uvjetima i načinu upotrebe ovjesne jedrilice, parajedrilice, padobrana s pogonom i jedrilice prazne mase od 80/100 kg
MINISTARSTVO POMORSTVA, PROMETA I INFRASTRUKTURE
879
Na temelju članka 142. točke 1., 2. i 5. Zakona o zračnom prometu (»Narodne novine«, br. 69/09, 84/11, 54/13, 127/13 i 92/14), ministar pomorstva, prometa i infrastrukture donosi
PRAVILNIK
O UVJETIMA I NAČINU UPOTREBE OVJESNE JEDRILICE, PARAJEDRILICE, PADOBRANA S POGONOM I JEDRILICE PRAZNE MASE DO 80/100 KG
DIO PRVI OPĆE ODREDBE
Područje primjene
Članak 1.
(1) Ovim Pravilnikom propisuju se:
a) uvjeti i način upotrebe,
b) osposobljavanje, ispitivači, ispiti, dozvole, ovlaštenja i povlastice pilota, i
c) uvjeti kojima moraju udovoljiti pravne osobe odobrene za provođenje osposobljavanja pilota (u daljnjem tekstu: organizacija za osposobljavanje),
ovjesnih jedrilica, parajedrilica, padobrana s pogonom i jedrilica prazne mase do 80/100 kg (u daljnjem tekstu zrakoplovi).
(2) Odredbe ovog Pravilnika primjenjuju se na inozemne zrakoplove kako je predviđeno ovim Pravilnikom.
Pojmovi i kratice
Članak 2.
Pojmovi i kratice koji se upotrebljavaju u ovom Pravilniku imaju sljedeće značenje:
(1) AIC (Aeronautical Information Circular): Okružnica zrakoplovnih informacija,
(2) AIP (Aeronautical Information Publication): Zbornik zrakoplovnih informacija,
(3) Akrobatski let: namjerno izveden manevar zrakoplova u letu koji uključuje naglu promjenu položaja, neuobičajen položaj ili neuobičajenu promjenu brzine leta zrakoplova, osim u slučajevima neuobičajenih položaja pri normalnom letenju ili pri osposobljavanju,
(4) Audit: dokumentiran proces utvrđivanja usklađenosti s primjenjivim propisima,
(5) DHV klasifikacija: klasifikacija letačkih karakteristika ovjesnih jedrilica s aspekta sigurnosti u skladu sa standardom certifikacije udruge pilota ovjesnih jedrilica Savezne Republike Njemačke (Deutscher Hängegleiterverband e.V. (DHV) ili ekvivalentom,
(6) DMSV klasifikacija: klasifikacija letačkih karakteristika padobrana s pogonom s aspekta sigurnosti u skladu sa standardom certifikacije udruge pilota ultralakih zrakoplova Savezne Republike Njemačke (Deutscher Ultraleichtflugverbandes (DULV) ili ekvivalentom,
(7) EN klasifikacija: klasifikacija letačkih karakteristika parajedrilica s aspekta sigurnosti u skladu sa standardom europske norme EN 926 ili ekvivalentom,
(8) Fédération Aéronautique Internationale (FAI): Svjetska federacija za sportsko zrakoplovstvo,
(9) Hrvatska agencija za civilno zrakoplovstvo: nadležno tijelo koje obavlja poslove sukladno odredbama ovoga Pravilnika (u daljnjem tekstu: Agencija),
(10) Jedrilice prazne mase do 80/100kg: jedrilice, uključujući one koje polijeću s nogu pilota, čija najveća masa kada su prazne ne smije biti veća od 80 kg ako se radi o jednosjedu, ili 100 kg ako se radi o dvosjedu (u daljnjem tekstu jedrilice 80/100 kg),
(11) Let na malim visinama: let tijekom kojeg se upravlja zrakoplovom do visine najviše 50 m iznad tla, a visinska razlika između uzletišta i sletišta nije veća od 150 m,
(12) Let na velikim visinama: let tijekom kojeg se upravlja bez ograničenja obzirom na visinu iznad tla i visinsku razliku između uzletišta i sletišta,
(13) Neklasificirani zrakoplov: zrakoplov koji nije klasificiran u skladu s nekim od standarda prepoznatih ovim Pravilnikom,
(14) Nesukladnost: odstupanje od primjenjivih propisa i procedura, kao i uvjeta odobrenja,
(15) NPPL/NCPL: nacionalna dozvola pilota,
(16) Ovjesna jedrilica: zrakoplov krute osnovne konstrukcije, bez motora:
a) kojim se upravlja isključivo premještanjem težišta, pri čemu su dozvoljene su dodatne pokretne aerodinamičke površine kojima se utječe na upravljivost ili otpor, ali samo ako na ovjesnu jedrilicu djeluju simetrično, a kojim pilot koristeći noge može sigurno uzletjeti i sletjeti u uvjetima bez vjetra,
b) kojim se primarno upravlja pokretnim aerodinamičkim površinama, a kojim pilot koristeći noge može sigurno uzletjeti i sletjeti u uvjetima bez vjetra,
c) 