39 28.04.2016 Pravilnik o izmjenama Pravilnika o provedbi izravne potpore poljoprivredi i IAKS mjera ruralnog razvoja za 2016. godinu
MINISTARSTVO POLJOPRIVREDE
1033
Na temelju članka 10. stavka 11., članka 16. stavka 1., članka 21. i članka 25. stavka 3. Zakona o poljoprivredi (»Narodne novine« broj 30/15) ministar poljoprivrede donosi
PRAVILNIK
O IZMJENAMA PRAVILNIKA O PROVEDBI IZRAVNE POTPORE POLJOPRIVREDI I IAKS MJERA RURALNOG RAZVOJA ZA 2016. GODINU
Članak 1.
U Pravilniku o provedbi izravne potpore poljoprivredi i IAKS mjera ruralnog razvoja za 2016. (»Narodne novine«, br. 20/16) u članku 23. stavku 2. podstavku 3. riječi: »članka 28.« zamjenjuju se riječima »članka 24.«.
Članak 2.
Članak 25. mijenja se i glasi:
»(1) Sukladno članku 37. Zakona prava na plaćanja mogu se prenositi samo između korisnika sa sjedištem gospodarstva na području Republike Hrvatske, osim u slučaju prijenosa prava na plaćanja nasljeđivanjem.
(2) Prava na plaćanja mogu se prenositi sa ili bez zemljišta, i to prodajom, darivanjem, nasljeđivanjem ili davanjem prava na plaćanja u zakup.
(3) Prava na plaćanja mogu se prenositi tijekom cijele godine sukladno članku 25. Delegirane uredbe Komisije (EU) br. 639/2014, a prijenos se prijavljuje u regionalnim uredima Agencije za plaćanja u razdoblju od 1. veljače do 16. svibnja.«
Članak 3.
Iza članka 25. dodaju se članci 26., 27. i 28. koji glase:
»Prijenos prava na plaćanja bez zemljišta
Članak 26.
(1) Prijenos prava na plaćanja bez istovremenog prijenosa poljoprivrednog zemljišta u smislu članka 34. stavka 4. Uredbe 1307/2013 ima za posljedicu smanjenje vrijednosti prava na plaćanja, i to:
– 50% u slučaju prijenosa prava na plaćanja bez odgovarajućeg broja prihvatljivih hektara poljoprivrednog zemljišta tijekom prve tri godine primjene programa izravnih plaćanja;
– 30% u slučaju prijenosa prava na plaćanja bez odgovarajućeg broja prihvatljivih hektara poljoprivrednog zemljišta nakon prve tri godine primjene programa izravnih plaćanja.
(2) Prijenos prava na plaćanja uz istovremeni prijenos odgovarajuće površine poljoprivrednog zemljišta između bivšeg i novog zakupca određene ARKOD parcele, te između bivšeg zakupca i novog kupca određene ARKOD parcele nema za posljedicu smanjenje vrijednosti iz stavka 1. ovoga članka.
(3) Prijenos prava na plaćanja bez zemljišta nasljeđivanjem i darovanjem u obitelji (roditelji, supružnici, djeca, unuci) nema za posljedicu smanjenje vrijednosti iz stavka 1. ovoga članka.
Način prijenosa prava na plaćanja
Članak 27.
(1) Prijenos prava na plaćanja vrši se podnošenjem zahtjeva za prijenos prava na plaćanja i popunjavanjem Obrasca 3. iz Priloga 3. koji je sastavni dio ovoga Pravilnika.
(2) Na temelju podnesenog zahtjeva za prijenos prava na plaćanje, Agencija za plaćanja sastavlja zapisnik na kojem korisnik svojim potpisom potvrđuje istinitost unesenih podataka, prihvaća smanjenja vrijednosti prava iz stavka 4. ovoga članka, te izjavljuje da je suglasan s prijenosom prava na plaćanja.
(3) Prijenosom prava na plaćanja korisnik koji je sukladno stavku 2. članka 25. ovoga Pravilnika prenio svoja prava na plaćanja drugom korisniku automatski odustaje od aktiviranja tih prava na plaćanja. Korisnik koji je primio ta prava aktivira ih temeljem površina prijavljenih u jedinstvenom zahtjevu i stanja u registru prava na plaćanja.
Objava informacija o pravima na plaćanja
Članak 28.
Podaci iz registra prava na plaćanja o identifikaciji i vrijednostima prava na plaćanja kojima raspolaže korisnik prikazuju se na AGRONET-u.«
Članak 4.
U članku 54. stavku 1. riječi: »iz članka 53. stavka 1. točke 1.« zamjenjuju se riječima: »iz članka 53. točke 1.« .
Članak 5.
Ovaj Pravilnik stupa na snagu prvog dana od dane objave u »Narodnim novinama«.
Klasa: 011-04/16-01/15
Urbroj: 525-07/0209-16-5
Zagreb, 27. travnja 2016.
Ministar prof. dr. sc. Davor Romić, v. r.
