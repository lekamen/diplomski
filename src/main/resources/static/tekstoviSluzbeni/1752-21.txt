 položaja i ovlaštenja iz KZRH-a/77-91 razlikuje od kaznenih djela zlouporabe položaja i ovlasti iz kasnijih kaznenih zakona (KZ-a/97 i KZ-a/11).
Naime, prema obrazloženju Vrhovnog suda, sadržanom u rješenju broj: I Kž 938/02-3 od 4. siječnja 2006., pribavljanje protupravne imovinske koristi »kvalifikatorni je element oblika kaznenog djela iz članka 215. stavka 3. Krivičnog zakona Republike Hrvatske, a određene veće vrijednosti te imovinske koristi elementi su kvalificiranih oblika tog kaznenog djela iz stavaka 4. i 5. Krivičnog zakona Republike Hrvatske, za koje su zaprijećene kazne zatvora od jedne do deset godina (stavak 4.) odnosno najmanje tri godine (stavka 5.)«. Međutim, kazneno djelo zloupotrebe položaja i ovlaštenja iz članka 222. (215.) stavaka 3., 4. i 5. KZRH-a/77-91 postoji samo »ukoliko ne postoje obilježja nekog drugog krivičnog djela« (pod uvjetom da je kazneno djelo izvršeno u razdoblju važenja KZRH-a/77-91). Supsidijarnost primjene članka 222. (215.) stavaka 3., 4. i 5. KZRH-a/77-91 Vrhovni sud obrazložio je u presudi i rješenju broj: I Kž 1193/07-9 od 15. ožujka 2011. ovako:
»Nije u pravu žalitelj kada tvrdi da je sud na njegovu štetu povrijedio zakon kada je radnje koje je poduzeo pravno označio kao kazneno djelo iz čl. 337. st. 4. Kaznenog zakona (‘Narodne novine’, broj: 110/97).
Točna je njegova tvrdnja da je u vrijeme koje je naznačeno kao vrijeme izvršenja kaznenog djela, a radi se o razdoblju od 1996. do početka 1999. godine, do 01. siječnja 1998. godine bio na snazi Krivični zakon Republike Hrvatske, koji je za kazneno djelo zlouporabe položaja i ovlaštenja iz čl. 222. tog Zakona propisao kaznenu odgovornost samo u slučaju kada nisu ostvareni elementi nekog drugog kaznenog djela, dakle supsidijarnu primjenu te odredbe, dok je od 01. siječnja 1998. pa nadalje bio na snazi Kazneni zakon koji je sud primijenio. Međutim, pogrešno drži žalitelj da je on kazneno djelo izvršio ... u vrijeme prije stupanja na snagu Kaznenog zakona i to 13. kolovoza 1996., pa je sud na njegovo postupanje bio dužan primijeniti Krivični zakon Republike Hrvatske i ocijeniti, u skladu sa supsidijarnom primjenom odredbe čl. 222. KZ-a je li on eventualno odgovoran za kazneno djelo zaključenja štetnog ugovora, što bi za njega bilo povoljnije.
Optuženik potpuno ispušta iz vida da je njemu stavljeno na teret i da je proglašen krivim da je kao supočinitelj postupao zajednički i u skladu s dogovorom s ostalim optuženicima ..., pri čemu su radnje opisane pod toč. 1. izreke, kojima je realizirana imovinska korist optuženicima V. i N. kontinuirano trajale od početka 1996. pa do početka 1999. godine, dakle i za vrijeme kada je stupio na snagu Kazneni zakon, pa je sud taj zakon pravilno primijenio prema odredbi čl. 3. st. 1. KZ-a kao zakon koji je bio na snazi u vrijeme izvršenja kaznenog djela.«
Iz navedene bi presude proizlazilo da – pod uvjetom da je djelo izvršeno za vrijeme važenja KZRH-a/77-91 – Vrhovni sud smatra obvezom sudova prvo posebno ispitati ima li kažnjivo ponašanje osobe obilježja nekog drugog krivičnog djela, pri čemu se članak 222. (215.) KZRH-a/77-91 smije primijeniti samo u slučaju negativnog odgovora na to pitanje.
58. Zaključno, praksa Vrhovnog suda pokazuje da navedene i druge razlike u kvalifikatornim elementima kaznenog djela zloupotrebe položaja i ovlaštenja opisanog u članku 222. (215.) KZRH-a/77-91, kaznenog djela zlouporabe položaja i ovlasti opisanog u članku 337. KZ-a/97 i kaznenog djela zlouporabe položaja i ovlasti opisanog u članku 291. KZ-a/11 nisu relevantne za procjenu postojanja identiteta samog tog djela, ali su relevantne za procjenu o tome koji je zakon blaži odnosno najblaži za optuženika, i to na način da se činjenično stanje u svojoj cjelini podvede pod oba odnosno sve zakone kojih primjena dolazi u obzir i na toj osnovi utvrdi »koji od njih daje povoljniji rezultat za počinitelja u tom slučaju« (P. Novoselec, A. Garačić: Primjena blažeg zakona nakon stupanja na snagu novog Kaznenog zakona,