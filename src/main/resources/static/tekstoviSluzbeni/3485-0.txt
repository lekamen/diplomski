31 08.04.2016 Uredba o izmjenama i dopuni Uredbe o upravljanju i vođenju poslova lučkih uprava unutarnjih voda
VLADA REPUBLIKE HRVATSKE
834
Na temelju članka 137. stavka 6. Zakona o plovidbi i lukama unutarnjih voda (»Narodne novine«, br. 109/07, 132/07, 51A/13 i 152/14), Vlada Republike Hrvatske je na sjednici održanoj 30. ožujka 2016. godine donijela
UREDBU
O IZMJENAMA I DOPUNI UREDBE O UPRAVLJANJU I VOĐENJU POSLOVA LUČKIH UPRAVA UNUTARNJIH VODA
Članak 1.
U Uredbi o upravljanju i vođenju poslova lučkih uprava unutarnjih voda (»Narodne novine«, br. 100/08 i 76/12), članak 8. mijenja se i glasi:
»(1) Upravno vijeće:
1. utvrđuje Prijedlog srednjoročnog plana razvitka luke i pristaništa iz članka 127. Zakona;
2. donosi odluku o privremenom financiranju za razdoblje najdulje 3 mjeseca, za sljedeću godinu najkasnije do 31. prosinca tekuće godine;
3. određuje visinu lučkih pristojbi;
4. potvrđuje tarife iz članka 154. Zakona;
5. donosi odluku o davanju koncesije za obavljanje lučke djelatnosti;
6. donosi odluke o provođenju osnovnih smjernica lučke politike;
7. donosi akte kojima se uređuje red u luci i rukovanje opasnim tvarima u luci;
8. donosi odluke kojima se usklađuje rad trgovačkih društava koja obavljaju djelatnosti na lučkom području;
9. usvaja prijedlog promjene granica lučkog područja iz članka 123. Zakona;
10. donosi Godišnji program rada i financijski plan Lučke uprave za sljedeću godinu najkasnije do 31. prosinca tekuće godine;
11. donosi operativni program građenja i modernizacije lučkih građevina i operativni program održavanja lučkih građevina;
12. usvaja godišnje financijsko i poslovno izvješće o radu lučke uprave te i izvješće o radu lučkih korisnika;
13. donosi odluku o raspodjeli viška prihoda u vlastite izvore osnivača kada je iz sredstava državnog proračuna nabavljena dugotrajna imovina koja se ne amortizira;
14. donosi odluke o stjecanju, opterećenju ili otuđenju nekretnina ili druge imovine u vlasništvu Republike Hrvatske, a kojima upravlja lučka uprava, odnosno o sklapanju pravnih poslova, o kojima ne odlučuje ravnatelj, do iznosa od 5.000.000 kuna, a iznad tog iznosa uz suglasnost Vlade Republike Hrvatske;
15. odlučuje o uzimanju zajmova uz suglasnost Vlade Republike Hrvatske;
16. utvrđuje lučke uzance;
17. donosi Statut Lučke uprave;
18. donosi i druge opće akte propisane Statutom;
19. prihvaća izvješća ravnatelja;
20. raspisuje natječaj za izbor ravnatelja;
21. imenuje i razrješava ravnatelja Lučke uprave;
22. sklapa ugovore o radu s ravnateljem i pomoćnikom ravnatelja;
23. obavlja i druge poslove i zadatke određene Zakonom, Statutom i općim aktima.
(2) Akti iz stavka 1. točaka 2., 3., 5., 10., 11., 17. i 21. ovoga članka donose se uz suglasnost ministra.
(3) Iznimno, suglasnost ministra nije potrebna za akte iz stavka 1. točaka 2., 10. i 11. ovoga članka, ukoliko se radi o donošenju istih akata radi preraspodjele financijskih sredstava, a koja nisu financijska sredstva iz državnog proračuna.
(4) Iznimno od odredbe stavka 2. ovoga članka, akti iz stavka 1. točke 11. ovoga članka, koji se odnose na luke i pristaništa od županijskog značaja, donose se uz suglasnost župana.
(5) Izvješće iz stavka 1. točke 12. ovoga članka prosljeđuje se ministarstvu nadležnom za unutarnju plovidbu (u daljnjem tekstu: Ministarstvo).«.
Članak 2.
U članku 13. stavku 1. iza točke 11. dodaju se točke 12. i 13. koje glase:
»12. podnosi Upravnom vijeću prijedlog odluke o raspodjeli viška prihoda u vlastite izvore osnivača u godini kada je iz sredstava državnog proračuna nabavljena dugotrajna imovina koja se ne amortizira;
13. donosi odluke u upravnim postupcima za koje nije zaduženo Upravno vijeće;«.
Dosadašnja točka 12. koja postaje točka 14. mijenja se i glasi:
»14. obavlja i druge poslove utvrđene Zakonom, Statutom i općim aktima.«.
Članak 3.
Ova Uredba stupa na snagu osmoga dana od dana objave u »Narodnim novinama«.
Klasa: 022-03/16-03/06
Urbroj: 50301-05/18-16-2
Zagreb, 30. ožujka 2016.
Predsjednik Tihomir Orešković, v. r.
