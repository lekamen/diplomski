72 30.06.2015 Pravilnik o čamcima
MINISTARSTVO POMORSTVA, PROMETA I INFRASTRUKTURE
1387
Na temelju članka 44. stavka 2. i članka 244. stavka 3. Zakona o plovidbi i lukama unutarnjih voda (»Narodne novine« br. 109/07, 132/07, 51A/13 i 152/14) ministar pomorstva, prometa i infrastrukture donosi
PRAVILNIK
O ČAMCIMA
I. UVODNE ODREDBE
Članak 1.
(1) Odredbama ovoga Pravilnika uređuju se uvjeti za plovidbu, područja plovidbe, uvjeti i nadzor nad gradnjom čamca, upis i brisanje iz upisnika čamaca, isprave čamca, isprave i minimalni broj članova posade čamca te način i uvjeti za stjecanje uvjerenja o stručnoj osposobljenosti za voditelja čamca.
(2) Odredbe ovoga Pravilnika primjenjuju se na čamce upisane u Upisnik čamaca u Republici Hrvatskoj te na sve čamce koji plove unutarnjim vodama Republike Hrvatske kada je to izričito propisano odredbama ovoga Pravilnika.
(3) Odredbe ovoga Pravilnika koje se odnose na čamce primjenjuju se i na plutajuća tijela, osim kada je drugačije propisano odredbama ovoga Pravilnika.
(4) Ovaj Pravilnik sadrži odredbe koje su u skladu sa sljedećim aktom Europske unije:
– Direktiva Europskog parlamenta i Vijeća broj 2013/53/EU od 20. studenoga 2013. godine o rekreacijskim plovilima i osobnim plovilima na vodomlazni pogon i o stavljanju izvan snage Direktive Vijeća 94/25/EZ.
Članak 2.
Pored pojmova definiranih Zakonom o plovidbi i lukama unutarnjih voda (u daljnjem tekstu Zakon), pojedini pojmovi u ovom Pravilniku znače:
1. čamac za negospodarske namjene je čamac za osobne potrebe sport, razonodu i druge negospodarske namjene;
2. čamac za gospodarske namjene je čamac za obavljanje komercijalnog prijevoza (prijevoz putnika i/ili stvari), za obavljanje registrirane gospodarske djelatnosti (ribolov, vađenje šljunka, pijeska, kamena, iznajmljivanje i sl.) ili za više navedenih namjena;
3. čamac za javne namjene je čamac namijenjen za obavljanje djelatnosti od općeg interesa država, čiji je vlasnik, odnosno brodar država ili neko drugo od države ovlašteno tijelo i koje služi isključivo u negospodarske namjene, osim vojnog čamca, (npr. čamci lučke kapetanije, policije, carine, lučke uprave, Agencije za vodne putove i sl.);
4. rekreacijsko plovilo je svako plovilo, isključujući osobno plovilo na vodomlazni pogon, namijenjeno za sport i razonodu duljine trupa od 2,5 m do 24 m, neovisno o vrsti pogona;
5. osobno plovilo na vodomlazni pogon je čamac duljine manje od 4 metra opremljen porivnim strojem i vodomlaznom pumpom kao glavnim pogonskim uređajem, projektiran tako da osoba ili osobe na njoj sjede, stoje ili kleče na trupu, a ne unutar trupa (vodeni skuter, jetsky, jetbike i sl.);
6. strani čamac je čamac koji vije zastavu strane države;
7. gliser je čamac koji pomoću porivnog stroja klizi po površini vode;
8. jedrilica je čamac na jedra, s pomoćnim porivnim strojem ili bez njega;
9. sportski čamac je plovilo isključivo namijenjeno sudjelovanju na sportskim natjecanjima, a razvrstan je prema klasama sportskih organizacija ili je izvan klase;
10. čamac na vesla je čamac koji se pokreće veslima;
11. porivni stroj je svaki motor s unutarnjim izgaranjem s paljenjem iskrom ili kompresijskim paljenjem koji se upotrebljava izravno ili neizravno u svrhu poriva plovila;
12. osobe u čamcu su članovi posade i putnici;
13. posada čamca su osobe koje upravljaju čamcem i druge osobe koje obavljaju poslove u svezi s plovidbom čamca;
14. putnik je svaka osoba na čamcu osim djece ispod jedne godine života i članova posade;
15. graditelj čamca je fizička osoba koja sama gradi čamac za osobne potrebe;
16. čamac građen za vlastite potrebe graditelja (samogradnja) je čamac koji je pretežito izgradio njegov budući korisnik za osobne potrebe;
17. vlasnik čamca je osoba koja je kao vlasnik upisana u upisnik čamaca;
18. korisnik čamca je fizička ili pravna osoba koja temeljem zakona ili pravnog posla koristi čamac, s tim što se pretpostavlja, dok se ne dokaže suprotno, da je korisnik čamca osoba koja je u upisniku čamaca upisana kao vlasnik 