postupku propisanim zakonom:
(...)
(e) ako se radi o zakonitom lišenju slobode ... umobolnika, ...«
Članak 22. Ustava i citirani članak 5. stavak 1. točka (e) Konvencije međusobno su usporedivi.
A) Načelna pravna stajališta
22. Europski sud za ljudska prava (u daljnjem tekstu: ESLJP) zauzeo je načelna stajališta u svojim presudama (v. Winterwerp protiv Nizozemske, presuda, 24. listopada 1979., zahtjev br. 6301/73, Vrbanov protiv Bugarske, presuda, 5. listopada 2000., zahtjev br. 31365, Stanev protiv Bugarske, presuda, 17. siječnja 2012., zahtjev br. 36760/06 i dr.) u odnosu na primjenu članka 5. stavka 1. točke (e) Konvencije. Načelna stajališta ESLJP je ponovio i u presudi M.S. (br. 2) protiv Hrvatske, presuda, 19. veljače 2015., zahtjev br. 75450/12, koje Ustavni sud smatra primjenjivim i na konkretni slučaj.
23. Tako je ESLJP u presudi Varbanov protiv Bugarske postavio tri »minimalna« uvjeta za pritvaranje osobe zbog duševnog oboljenja. To su:
1. mora se pouzdano dokazati, »objektivnim medicinskim vještačenjem« da je riječ o duševno oboljeloj osobi (izuzev u slučaju hitnih postupaka);
2. duševni poremećaj osobe »mora biti takvog stupnja težine da doista nalaže prisilno zatvaranje«;
3. valjanost daljnjeg zatvaranja »ovisi o trajanju utvrđenog duševnog poremećaja« (drugim riječima, produljenje pritvaranja osobe ovisi o »intenzitetu poremećaja«, što zahtijeva daljnje psihijatrijske dokaze temeljene na objektivnom medicinskom vještačenju).
24. Člankom 5. stavkom 1. točkom (e) Konvencije dopušteno je oduzimanje slobode osobama s duševnim smetnjama (persons of unsound mind) kad je to nužno radi obavljanja vještačenja kako bi se utvrdile pravno relevantne činjenice neubrojivosti, smanjene ubrojivosti i raspravne nesposobnosti.
Međutim, pritvaranje pojedinca takva je ozbiljna mjera da je opravdana samo kad su se druge blaže mjere razmotrile i pokazale se nedostatnima za zaštitu pojedinca ili javnog interesa. To znači da nije dostatno da je lišenje slobode u smislu članka 5. stavka 1. točke (e) Konvencije u skladu s mjerodavnim propisima, već ono također mora biti nužno u konkretnim okolnostima (v. M.S. (br. 2) protiv Hrvatske).
25. U kontekstu jamstva za preispitivanje sukladnosti s postupovnim i materijalnim uvjetima koji su ključni za »zakonitost« lišavanja slobode pojedinca u smislu Konvencije, sudski postupak ne treba uvijek imati ista jamstva kao ona koja zahtijeva članak 6. stavak 1. Konvencije. Unatoč tome, važno je da dotična osoba ima pristup sudu i mogućnost da bude saslušana, osobno ili, kada je potrebno, putem nekog oblika zastupanja (v. Stanev protiv Bugarske).
26. U presudi Mooren protiv Njemačke (presuda, 9. srpnja 2009., zahtjev br. 11364/02) ESLJP postavio je temeljna načela mjerodavna za tumačenje »zakonitosti« lišenja slobode u smislu članka 5. stavka 1. Konvencije, a koje je za potrebe odlučivanja u predmetu broj: U-III-5553/2014 Ustavni sud preveo. U nastavku se navode opća načela:
»(i) Sažeto ponavljanje mjerodavnih načela
72. Kad je riječ o ‘zakonitosti’ pritvaranja, uključujući pitanje je li bio poštovan ‘postupak propisan zakonom’, Konvencija u biti upućuje na nacionalno pravo i postavlja obvezu da pritvaranje bude u skladu s njegovim materijalnim i postupovnim pravilima. Poštovanje nacionalnog prava nije, međutim, dostatno: članak 5. stavak 1. uz to traži da svako lišenje slobode bude u skladu sa svrhom zaštite pojedinca od arbitrarnosti (vidjeti, inter alia, Erkalo protiv Nizozemske, 2. rujna 1998., § 52., Izvješća o presudama i odlukama 1998-VI; Steel i drugi protiv Ujedinjenog Kraljevstva, 23. rujna 1998., § 54., Izvješća 1998-VII, i Saadi protiv Ujedinjenog Kraljevstva [VV], br. 13229/03, § 67., ESLJP 2008– ...). Sud dalje mora utvrditi s tim u vezi poštuje li samo domaće pravo Konvenciju, uključujući opća načela izražena ili implicirana u njoj, osobito načelo pravne sigurnosti (usporediti Baranowski protiv Poljske, br. 28358/95, §§ 51. – 52., ESLJP 2000– III; Ječius protiv Litve, br. 34578/97, § 56., 