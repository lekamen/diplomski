 mirovinskog i socijalnog osiguranja ili čijim bi se neizdavanjem ugrozilo zdravlje ili sigurnost osoba.«
»Članak 152.k
(1) Radi mogućeg postupanja tijela državne uprave prema članku 152.j ovoga Zakona, ministarstvo nadležno za pravosuđe ustrojit će Registar izrečenih, a u ostavljenom roku neuplaćenih novčanih kazni (u nastavku: Registar).
(2) Kada odluka o prekršaju postane pravomoćna, a osuđena osoba kojoj je kazna izrečena ne uplati istu u roku određenom odlukom o prekršaju, bez odgode će se o tome obavijestiti Registar.
(3) Kada primi obavijesti iz stavaka 2. i 3. ovoga članka, Registar unosi te podatke u jedinstvenu elektroničku bazu izrečenih, a neuplaćenih novčanih kazni.
(4) Ako osuđena osoba u međuvremenu uplati novčanu kaznu ili je tijelo nadležno za ovrhu naplati, bez odgode će se o tome obavijestiti Registar.
(5) Ministar nadležan za poslove pravosuđa donijet će provedbeni propis o načinu dostave podataka u Registar, unosa podataka u Registar brisanja podataka iz Registra te pravu pristupa u Registar i uvjete i način korištenja podataka iz Registra.
(6) Uskrata može trajati do plaćanja novčane kazne, njezine prisilne naplate, a najdulje do nastupanja zastare izvršenja.«
14.1. Predlagatelj Franjo Zubović osporava ustavnost članka 152.j stavka 1. PZ-a navodeći da se »kazna iz stavka 1. ovoga članka ... izvršava bez sudske odluke« jer u konkretnom slučaju ne postoji presuda na temelju koje se počinitelj prekršaja kažnjava, što je u nesuglasnosti s člancima 29. stavkom 2. i 30. Ustava. Smatra također da su u neopravdano nejednakom položaju osobe kažnjene novčanom kaznom i zatvorom jer osobe kažnjene zatvorskom kaznom ne mogu biti »dodatno kažnjene« uskratama iz članka 152.j stavka 1. PZ-a, što je u nesuglasnosti s člancima 3. i 14. stavkom 2. Ustava. Prema predlagateljevom mišljenju, člankom 152.j stavkom 1. PZ-a bez naknade tržišne vrijednosti ograničava se vlasničko pravo upotrebe motornog vozila, što je u nesuglasnosti s člankom 50. stavkom 1. Ustava.
Iz sadržaja prijedloga Andrije Bratanića slijedi da osporava ustavnost članaka 152.j i 152.k PZ-a jer smatra nesvrsishodnim da se vlasniku vozila ne dozvoljava produljenje valjanosti vozačke dozvole i registracija motornog vozila zbog neplaćanja novčane kazne. Smatra da je riječ o ograničenju slobodnog raspolaganja vlastitom imovinom jer prekršaj čini vozač, a ne vozilo. Predlaže da se ustanovi svrsishodniji način naplate novčane kazne, npr. ovršna naplata s vozačevog računa. Pri tome kao dokaz svojih tvrdnji postavlja pitanje »uskraćuje li se rent-a-caru registracija, ako unajmitelj vozila ne plati kaznu«.
Odvjetnik Goran Marčan osporava članak 152.j stavak 1. točku 2. PZ-a jer »onemogućava osobi da registrira i koristi svoje vozilo u skladu sa svojim vlasničkim pravom u svim onim slučajevima kada osoba ne plati prekršajnu kaznu«. Predlagatelj smatra da se time »zbog neplaćanja jedne novčane tražbine uvodi kažnjavanje osobe uzurpiranjem njezinih vlasničkih prava« jer vlasnika nitko ne bi smio ograničavati u ostvarivanju njegovih vlasničkih ovlaštenja na vozilu u smislu da vlasnik s vozilom »čini što ga je volja«. Napominje da Ustav »predviđa mogućnost ograničenja prava vlasništva jedino kod izvlaštenja«. Zbog toga smatra da je članak 152.j stavak 1. točka 2. PZ-a u nesuglasnosti s člancima 14. stavkom 1., 48. stavkom 1. i 50. stavkom 1. Ustava i člancima 31., 32. i 34. Zakona o vlasništvu i drugim stvarnim pravima (»Narodne novine« broj 91/96., 68/98., 137/99., 22/00., 73/00., 114/01., 79/06., 141/06., 146/08., 38/09., 153/09., 143/12. i 152/14.).
Predlagatelj Sinan Jonuzi osporava članak 152.j stavak 1. točku 1. PZ-a jer smatra da je u izravnoj suprotnosti sa stavkom 2. istog zakonskog članka. Pri tome navodi da kao siromašan čovjek nije mogao platiti novčane kazne stoga mu je uskraćeno produljenje vozačke dozvole, čime ga se, smatra, »stavlja u neravnopravan položaj u odnosu na druge građane (neosuđenike)« i povrijeđena su njegova prava na slobodu kretanja i slobodu