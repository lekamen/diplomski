 5. Ustava jer je povrijeđeno temeljno načelo obveznog prava po kome su ugovori pravno obvezujući za stranke koje ih sklapaju (načelo pacta sund servanda) te se moraju u cijelosti poštovati. Smatra da se ZUIMP opravdava općim interesom, a služi političkim prioritetima Vlade. Ističe i nesuglasnost ZUIMP-a s člankom 16. Ustava, navodeći:
»Ustav taksativno nabraja zatvoreni skup opravdanih razloga ograničenja sloboda i prava zakonom. U drugim slučajevima ili radi drugih razloga to nije moguće. Donoseći Zakon o uskrati prava, Vlada nije zaštitila niti jednu od pobrojanih vrijednosti, već je naprotiv, donoseći ga na potpuno proizvoljan način, ugrozila pravni poredak Republike Hrvatske i javni moral jer je svojim postupkom jasno poslala poruku svim građanima Republike Hrvatske da se ugovori ne moraju poštivati, a posebno ne od jače strane ugovora.«
13.4. Potom ističe i nesuglasnost ZUIMP-a s člancima 43., 56. i 59. Ustava. U odnosu na članak 43. Ustava predlagateljica navodi:
»Donošenjem Zakona o uskrati prava ovo se pravo svodi na deklaratomu odredbu Ustava jer mu se izravno poništava smisao. Cilj udruživanja u sindikate i njihove saveze jest stvoriti dovoljno jak pritisak na poslodavce kako bi bili prisiljeni kolektivno pregovarati, a potom i sklopiti pravno obvezujući kolektivni ugovor. Zakonom o uskrati Vlada Republike Hrvatske je izigrala opisani institut jer je jednostrano i bez konzultacija sa sindikatima donijela zakon kojim anulira svoje obveze iz Ugovora te čitav proces kolektivnog pregovaranja svodi na beznačajnu formu.«
Smatra da je Vlada trebala ili pregovarati o prestanku dijela kolektivnog ugovora ili otkazati kolektivne ugovore uz obvezu poštovanja odredaba o otkazu koje sadržavaju ti ugovori.
U odnosu na članak 56. Ustava, predlagateljica smatra da se zakonom ne može derogirati kolektivni ugovor te time uskratiti radnicima socijalna sigurnost koja proizlazi iz kolektivnog ugovora. Pozivajući se na članak 59. Ustava, smatra da ZUIMP vrijeđa pravo slobode sindikalnog djelovanja jer su njegovim donošenjem
»... jednostrano anulirana prava ugovorena kolektivnim ugovorom te je time u pitanje dovedena svrha kolektivnog ugovora .... Cijeli proces sindikalne borbe postaje bespredmetan ako se sindikalnim djelovanjem izborena prava osigurana kolektivnim ugovorom mogu poništiti samo jednim jednostranim aktom vlasti.«
Na kraju, ističe da je ZUIMP nesuglasan s člankom 140. Ustava, a posebice s Konvencijom Međunarodne organizacije rada broj 87 o slobodi udruživanja i zaštiti prava na organiziranje te s Konvencijom Međunarodne organizacije rada o primjeni načela prava na organiziranje i kolektivno pregovaranje broj 98 (u daljnjem tekstu: Konvencija MOR-a/98). (v. i točku 20. obrazloženja ove odluke.)
Poziva se i na mišljenje Odbora stručnjaka MOR-a o tome da zakon u pravilu ne može derogirati kolektivni ugovor te da jednostrano upletanje države u materiju reguliranu kolektivnim ugovorom predstavlja kršenje odredaba Konvencije MOR-a/98. Iz tog mišljenja predlagateljica posebno navodi sljedeće dijelove:
»Obustava ili derogacija zakonskom odredbom – bez sporazuma stranaka – kolektivnih ugovora koje su stranke slobodno zaključile krši načelo slobodnog i dobrovoljnog pregovaranja ustanovljenog u čl. 4. Konvencije br. 98.
Ukoliko Vlada želi odredbe kolektivnog ugovora uskladiti s ekonomskom politikom zemlje, dužna je pokušati postići sa strankama dogovor da to učine dobrovoljno, bez nametanja ponovnog pregovaranja kolektivnih ugovora na snazi.
Unatoč tome što Odbor uvažava da uvođenje mjera ustezanja plaća mora biti vremenski prilagođeno na način da osigura najbolji mogući učinak na ekonomsku situaciju, smatra da obustava već zaključenih kolektivnih ugovora nije u skladu s načelima slobodnog kolektivnog pregovaranja, zato jer takvi ugovori moraju biti poštivani.
Zakonodavstvo koje obvezuje stranke da ponovno pregovaraju o stečenim sindikalnim pravima, protivno je načelima kolektivnog pregovaranja.«
13.5. Predlagateljica na temelju članka