37 01.04.2015 Pravilnik o uvjetima u pogledu prostora, opreme i djelatnika Vojno zdravstvenog središta Ministarstva obrane i Oružanih snaga Republike Hrvatske
MINISTARSTVO ZDRAVLJA
774
Na temelju članka 80.a stavka 2. Zakona o zdravstvenoj zaštiti (»Narodne novine«, broj. 150/2008, 71/2010, 139/2010, 22/2011, 84/2011, 12/12, 35/12 – Odluka Ustavnog suda Republike Hrvatske, 70/2012, 82/2013, 22/2014 – Odluka Ustavnog suda Republike Hrvatske i 154/2014) ministar zdravlja uz suglasnost ministra obrane donosi
PRAVILNIK
O UVJETIMA U POGLEDU PROSTORA, OPREME I DJELATNIKA VOJNO ZDRAVSTVENOG SREDIŠTA MINISTARSTVA OBRANE I ORUŽANIH SNAGA REPUBLIKE HRVATSKE
I. OPĆE ODREDBE
Članak 1.
Ovim se Pravilnikom određuju minimalni uvjeti u pogledu prostora, opreme i djelatnika za obavljanje zdravstvene djelatnosti u Vojno zdravstvenom središtu Ministarstva obrane i Oružanih snaga Republike Hrvatske (u daljnjem tekstu: Vojno zdravstveno središte).
Članak 2.
Uvjeti iz članka 1. ovoga Pravilnika u Vojno zdravstvenom središtu određuju se za: djelatnost opće medicine, djelatnost dentalne zdravstvene zaštite, specifičnu zdravstvenu zaštitu, djelatnost higijensko-epidemiološke zdravstvene zaštite i ljekarničku djelatnost.
II. SANITARNO-TEHNIČKI I HIGIJENSKI UVJETI
Članak 3.
(1) Građevinski objekt u kome se nalaze prostorije za obavljanje zdravstvenih djelatnosti u Vojno zdravstvenom središtu tijekom svog trajanja mora ispunjavati bitne zahtjeve za građevinu i druge uvjete uređene propisima o prostornom uređenju i gradnji koji se odnose osobito na:
– mehaničku otpornost i stabilnost
– zaštitu od požara
– higijenu, zdravlje i zaštitu okoliša
– sigurnost u korištenju
– zaštitu od buke
– trajno riješeno pitanje izvora zagrijavanja koji udovoljavaju tehničkim i ekološkim standardima
– udovoljavanje minimalnim zahtjevima za sigurnost i zdravlje na radnom mjestu u skladu s propisima o zaštiti na radu.
(2) Sve nečiste prostorije odnosno prostorije s povećanim zagađenjem nužno je ventilirati s dovoljnim volumenom zraka da se otkloni zagađenje.
(3) U građevinskom objektu u kojem se nalaze prostorije za obavljanje zdravstvene djelatnosti treba osigurati:
– prilaz za vozilo hitne medicinske pomoći odnosno vozilo sanitetskog prijevoza
– prilaz za osobe sa smanjenom pokretljivosti.
Članak 4.
(1) Prostorije moraju biti osvijetljene prirodnim i umjetnim izvorom svjetlosti.
(2) Ako nije moguće osigurati prirodni izvor svjetlosti u ukupnoj površini prostorija, prostorije treba osvijetliti umjetnom rasvjetom određene jačine izražene u luksima i to: u ordinacijama i laboratorijima od 250-500, na drugim radnim mjestima od 70-100, a u hodnicima i stubištima 40 luksa.
Članak 5.
(1) Vrata, zidovi i stropovi u prostorijama u kojima se obavlja zdravstvena djelatnost te u sanitarnim čvorovima i laboratorijima moraju biti ravne i glatke površine otporne na učestalo i temeljito čišćenje u skladu s važećim propisima.
(2) Podovi prostorija moraju biti izvedeni na način da se mogu brzo i lako čistiti, održavati i dezinficirati.
(3) Prozori moraju biti izvedeni na način da se osigura mogućnost zračenja prostorija i čišćenja prozora.
(4) Visina prostorija u dijelu koji se odnosi na minimalni površinski dio mora biti najmanje 260 cm.
(5) Vrata moraju biti najmanje svijetle širine od 90 cm. Ovisno o namjeni prostorije, širina vrata treba osigurati nesmetani prolazak osobama koje se služe pomoćnim sredstvima kretanja ili prolazak bolesničkih kolica ili medicinskih nosila.
Članak 6.
Prostorija za pregled bolesnika i sanitarni čvor moraju imati umivaonik s toplom i hladnom vodom, tekući sapun, dezinficijens te ručnike za jednokratnu uporabu odnosno sušilo za ruke.
Članak 7.
(1) Prostorije pojedine djelatnosti moraju činiti funkcionalnu cjelinu i moraju omogućavati odvajanje čistog od nečistog dijela (pribora, potrošnoga medicinskog materijala i odjeće).
(2) Prostorije namijenjene za obavljanje zdravstvene djelatnosti ne mogu se koristiti za stambene potrebe ili za druge namjene.
Članak 8.