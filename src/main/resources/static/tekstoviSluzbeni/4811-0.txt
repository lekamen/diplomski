101 04.11.2016 Pravilnik o izmjenama i dopuni Pravilnika o mjestima zakloništa
MINISTARSTVO MORA, PROMETA I INFRASTRUKTURE
2160
Na temelju članka 1021. stavak 1. podstavak 1. Pomorskog zakonika (»Narodne novine«, br. 181/04, 76/07, 146/08, 61/11, 56/13 i 26/15) ministar mora, prometa i infrastrukture, donosi
PRAVILNIK
O IZMJENAMA I DOPUNI PRAVILNIKA O MJESTIMA ZAKLONIŠTA
Članak 1.
U Pravilniku o mjestima zakloništa (»Narodne novine«, br. 3/08) u članku 8. stavak 1. riječi: »raspoloživosti financijskog jamstva iz članka 10. ovog Pravilnika« i znak zareza ispred njih brišu se.
Članak 2.
U članku 9. stavak 1. riječi: »uz suglasnost ministarstva nadležnog za zaštitu okoliša« brišu se.
Članak 3.
U članku 10. stavak 4. mijenja se i glasi:
»Nepostojanje financijskog jamstva iz stavka 2. ovog članka ne smatra se dovoljnim razlogom za odbijanje prihvata broda u mjestu zakloništa odnosno ne utječe na obvezu provođenja postupka iz članka 8. ovog Pravilnika.«
Članak 4.
U poglavlju 4. odjeljku 4.4. točki 20. privitka »Plan prihvata broda u nevolji«, koji je sastavni dio Pravilnika, riječi: »uz suglasnost pomoćnika ministra nadležnog za zaštitu okoliša« i znak zareza ispred njih brišu se.
Članak 5.
U poglavlju 10. privitka »Plan prihvata broda u nevolji«, koji je sastavni dio Pravilnika, dodaje se nova točka 5. koja glasi:
»Nepostojanje financijskog jamstva iz točke 1. ovog poglavlja ne smatra se dovoljnim razlogom za odbijanje prihvata broda u mjestu zakloništa odnosno ne utječe na obvezu provođenja postupka utvrđivanja prijedloga mjesta zakloništa.«
Članak 6.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/16-02/98
Urbroj: 530-04-2-1-2-16-1
Zagreb, 21. listopada 2016.
Ministar Oleg Butković, v. r.
