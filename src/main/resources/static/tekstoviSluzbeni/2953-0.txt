12 05.02.2016 Pravilnik o polaganju stručnog ispita, obuci i usavršavanju povjerenika
MINISTARSTVO PRAVOSUĐA
302
Na temelju članka 35. stavka 5. Zakona o stečaju potrošača (»Narodne novine«, broj 100/15.) ministar pravosuđa donosi
PRAVILNIK
O POLAGANJU STRUČNOG ISPITA, OBUCI I USAVRŠAVANJU POVJERENIKA
I. PREDMET PRAVILNIKA
Članak 1.
(1) Ovim se Pravilnikom propisuje polaganje stručnog ispita za povjerenike: podnošenje prijave i utvrđivanje ispunjavanja pretpostavki za polaganje stručnog ispita, sastav i način rada Ispitnog povjerenstva za polaganje stručnog ispita za povjerenike, način polaganja i ocjenjivanja na stručnom ispitu, program ispita i druga pitanja u vezi s njegovim polaganjem.
(2) Ovim se Pravilnikom propisuje sadržaj i način provedbe stručne obuke kandidata za povjerenika i usavršavanja povjerenika nakon položenog stručnog ispita.
II. STRUČNI ISPIT ZA POVJERENIKA
Članak 2.
Stručni ispit za povjerenike (u daljnjem tekstu: stručni ispit) polaže se pred Ispitnim povjerenstvom za polaganje stručnog ispita za povjerenike (u daljnjem tekstu: Ispitno povjerenstvo) prema programu propisanom ovim Pravilnikom.
Članak 3.
(1) Ispitno povjerenstvo sastoji se od tri člana.
(2) Članovima Ispitnog povjerenstva određuju se zamjenici.
(3) Članove i zamjenike članova Ispitnog povjerenstva rješenjem imenuje ministar nadležan za poslove pravosuđa (u daljnjem tekstu: ministar) na vrijeme od dvije godine iz reda osoba koje imaju odgovarajuće radno iskustvo ili su se istakle znanstvenim i stručnim radom iz predmeta koji se ispituju.
(4) Rješenjem o imenovanju članova i zamjenika članova Ispitnog povjerenstva određuje se koje će predmete pojedini član odnosno zamjenik člana ispitivati.
Članak 4.
(1) Predsjednik Ispitnog povjerenstva je ispitivač iz predmeta stečajno pravo.
(2) Predsjednik Ispitnog povjerenstva odgovoran je za zakonito provođenje stručnog ispita.
Članak 5.
(1) Stručne i administrativne poslove za potrebe Ispitnog povjerenstva obavljaju tajnik i zamjenici tajnika.
(2) Tajnik Ispitnog povjerenstva i zamjenici tajnika imenuju se rješenjem iz članka 3. stavka 3. ovog Pravilnika iz reda službenika ministarstva nadležnog za poslove pravosuđa (u daljnjem tekstu: ministarstvo) koji su položili pravosudni ispit.
Članak 6.
(1) Troškove polaganja stručnog ispita snosi kandidat.
(2) Članovi i tajnik Ispitnog povjerenstva te njihovi zamjenici imaju pravo na nagradu za rad u Ispitnom povjerenstvu.
(3) Visinu troškova iz stavka 1. ovog članka i nagrade iz stavka 2. ovog članka posebnim rješenjem određuje ministar.
Članak 7.
(1) Stručni ispit može polagati osoba:
– koja je obavila stručnu obuku u trajanju od jedne godine ili
– koja je upisana na listu A stečajnih upravitelja.
(2) Prijava za polaganje stručnoga ispita podnosi se ministarstvu.
(3) Prijavi iz stavka 2. ovog članka prilaže se dokaz o obavljenoj stručnoj obuci i dokaz o uplati troškova polaganja stručnog ispita.
(4) Ministarstvo rješenjem utvrđuje ispunjava li kandidat uvjete za polaganje stručnog ispita.
Članak 8.
(1) Stručni ispit polaže se u prostorijama ministarstva.
(2) Vrijeme polaganja stručnog ispita određuje predsjednik Ispitnog povjerenstva.
(3) Kandidati se o mjestu i vremenu polaganja stručnog ispita obavještavaju putem mrežne stranice ministarstva, najmanje osam dana prije dana određenog za polaganje stručnog ispita.
Članak 9.
(1) Kandidat može pisanim putem odgoditi polaganje stručnog ispita najkasnije pet dana prije dana određenog za polaganje.
(2) Ako kandidat bez opravdanog razloga ne pristupi polaganju stručnog ispita, smatra se da ga nije položio te mu se uplaćeni troškovi ne vraćaju.
Članak 10.
(1) Stručni ispit sastoji se od općeg i posebnog dijela, a polaže se usmeno.
(2) Opći dio polaže se iz predmeta:
1. stečajno pravo
2. osnove građanskog prava, prava društava i trgovačkog prava
3. osnove računovodstva i financija.
(3) Posebni dio polaže se iz predmeta:
1. stečaj potrošača
2. osnove obiteljskog prava
3. osnove nasljednog prava.
(4) Kandidat koji ima