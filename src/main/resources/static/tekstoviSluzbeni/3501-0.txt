31 08.04.2016 Odluka o izmjenama i dopunama Odluke o upravljanju likvidnosnim rizikom
HRVATSKA NARODNA BANKA
850
Na temelju članka 101. stavka 2. točke 7. Zakona o kreditnim institucijama (»Narodne novine«, br. 159/2013., 19/2015. i 102/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008 i 54/2013. guverner Hrvatske narodne banke donosi
ODLUKU
O IZMJENAMA I DOPUNAMA ODLUKE O UPRAVLJANJU LIKVIDNOSNIM RIZIKOM
Članak 1.
U Odluci o upravljanju likvidnosnim rizikom (»Narodne novine«, br. 20/2014. i 41A/2014.) u članku 5. nakon točke 2) dodaje se nova točka 3) koja glasi:
»3) procedure za adekvatno nadziranje opterećene imovine koje omogućavaju upravi i relevantnom rukovodstvu pravovremenu informaciju o: iznosu i tipu opterećene imovine i ogovarajućim izvorima opterećenja (npr. repo transakcije), iznosu i kreditnoj kvaliteti neopterećene imovine ali podložne opterećenju, posebno navodeći volumene imovine koja je raspoloživa za opterećenje i iznosu i tipu dodatnih opterećenja uslijed stresa (potencijalna opterećenja).«
Dosadašnje točke 3) i 4) postaju točke 4) i 5).
Članak 2.
U članku 11. nakon točke 4) dodaje se nova točka 5) koja glasi:
»5) strategiju potencijalnog opterećenja imovine koja proizlazi iz raznih stresnih situacija (smanjenje kreditne kvalitete kreditne institucije, smanjenje vrijednosti založene imovine ili povećani zahtjevi za nadoknadu),«
Dosadašnje točke 5) i 6) postaju točke 6) i 7).
Članak 3.
U članku 13. stavak 3. mijenja se i glasi:
»(3) Kreditna institucija dostavlja Hrvatskoj narodnoj banci sljedeća izvješća na odgovarajućim obrascima: Trenutačno utrživa imovina – obrazac TUI, Očekivani priljevi – obrazac OP, Očekivani odljevi – obrazac OO, Koeficijent likvidnosti – obrazac KL i Pretpostavke o ponašanju pozicija – obrazac POP (u nastavku teksta: izvješća, obrasci).«
Članak 4.
Glava 4. Koncentracija izvora i članak 21. brišu se.
Članak 5.
U Uputi za jedinstvenu primjenu Odluke o upravljanju likvidnosnim rizikom poglavlje »Obrazac KI – Koncentracija izvora« briše se.
Članak 6.
Ova Odluka objavljuje se u »Narodnim novinama« i stupa na snagu danom objave u »Narodnim novinama«.
O. br. 80-020/03-16/BV
Zagreb, 30. ožujka 2016.
Guverner prof. dr. sc. Boris Vujčić, v. r.
