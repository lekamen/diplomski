75 08.07.2015 Pravilnik o vježbovnim postupcima u Oružanim snagama Republike Hrvatske
MINISTARSTVO OBRANE
1438
Na temelju članka 9. stavka 3. podstavka 1. i stavka 4. Zakona o službi u Oružanim snagama Republike Hrvatske (»Narodne novine«, br. 73/13), na prijedlog načelnika Glavnog stožera Oružanih snaga Republike Hrvatske, donosim
PRAVILNIK
O VJEŽBOVNIM POSTUPCIMA U ORUŽANIM SNAGAMA REPUBLIKE HRVATSKE
I. TEMELJNE ODREDBE
Članak 1.
Pravilnikom o vježbovnim postupcima u Oružanim snagama Republike Hrvatske (u daljnjem tekstu: Pravilnik) propisuju se vježbovni postupci pojedinaca i rasporedi postrojba (desetine, voda, satnije/bitnice i bojne) jedinstveno za Oružane snage Republike Hrvatske (u daljnjem tekstu: Oružane snage).
Postrojbe grana, rodova i služba koje nisu obuhvaćene Pravilnikom, izvode vježbovne postupke prema njegovim odredbama, prilagođene stvarnim okolnostima, opremi i naoružanju.
Članak 2.
Vježbovne postupke izvode pojedinci i postrojbe.
Postrojbe jačine desetine i voda izvode vježbovne postupke u propisanim strojevima, a satnije/bitnice i bojne te njima istovjetne u poredcima.
Stroj, odnosno poredak (u daljnjem tekstu: stroj/poredak) su rasporedi u kojima su vojne osobe, vozila i tehnička sredstva u postrojbama i postrojbe u višoj postrojbi, postrojene po čelu i dubini, na određenim odmacima i razmacima.
Strojevi mogu biti: jednovrsni, dvovrsni, kolona po jedan, kolona po dva, kolona po četiri (tri), kolona desetine (voda), dvojna kolona, crta dvojnih kolona desetine, crta kolone desetine, vrsta i kolona desetine (voda).
Poredci mogu biti: dvovrsni, crta vodnih kolona, crta satnijskih kolona, crta bojnih kolona, kolona po dva, kolona po četiri (tri), vrsta i kolona.
Navedeni strojevi/poredci jesu zborni.
Kolona po jedan, kolona po dva, kolona po četiri (tri), kolona desetine (voda) i kolona u kretanju pokretni su strojevi/poredci.
Zapovjednik postrojbe određuje u koji će se zborni stroj/poredak postrojiti postrojba.
U svim strojevima/poredcima pojedinci i postrojbe ravnaju se po čelu i dubini prema desnokrilnome, iznimno ljevokrilnome te jedan iza drugoga u zatiljak.
Članak 3.
Stroj/poredak ima: čelo, krilo, bok i sredinu.
Čelo je strana stroja/poretka u koju su okrenute postrojene osobe i vozila.
Krilo je desna ili lijeva trećina stroja/poretka. Pri okretu čelom nazad nazivi se krila mijenjaju. Dio između krila je sredina stroja/poretka.
Bok je bočna strana stroja/poretka postrojbe. Njegova se dubina računa od krilne vojne osobe prve vrste do krilne vojne osobe zadnje vrste. Okretom stroja/poretka čelom nazad mijenjaju se nazivi bokova.
Sredina je dio između krila.
Članak 4.
Red čine osobe koje stoje u stroju/poretku jedna drugoj u zatiljak. Ako za osobom iz jedne vrste ne stoji druga osoba, takav red je nepotpun. Redovi se popunjavaju nizom, a zadnji su red i vrsta uvijek potpuni.
Članak 5.
Usmjernik je osoba ili postrojba koja pri kretanju održava određeni smjer. Prema njoj prilagođuju kretanje ostale vojne osobe i postrojbe tijekom postrojavanja, prestrojavanja i u kretanju.
Članak 6.
Odmak između osoba mjeri se od lakta jedne do lakta druge osobe, a odmak između postrojba mjeri se od ljevokrilne osobe desne do desnokrilne osobe lijeve postrojbe, odnosno od desnokrilne osobe lijeve do ljevokrilne osobe desne postrojbe.
Članak 7.
Razmak između osoba mjeri se od pete jedne do vrha prstiju druge osobe, a između postrojba razmak se mjeri od zadnje vrste jedne do prve vrste sljedeće postrojbe.
Članak 8.
Zapovijedi za vježbovne postupke daju se glasom, znacima i sredstvima veze.
Zapovijedi glasom daju se uvijek kada je moguće, kako bi ih čuli i razumjeli svi izvršitelji. One moraju biti jasne, glasne i potpune.
Zapovijed ima pripremni i izvršni dio.
Pripremnim se dijelom određuje što se mora izvršiti, a izvršnim se određuje trenutak izvršenja.
Pripremni se dio izgovara malo razvučeno kako bi se vojne osobe pripremile, a izvršni dio odsječno da bi sve osobe istodobno i složno izvršile postupak.
Kod svih se