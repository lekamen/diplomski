74 03.07.2015 Odluka o sudjelovanju Republike Hrvatske u 17-toj nadopuni sredstava Međunarodnog udruženja za razvoj (IDA)
VLADA REPUBLIKE HRVATSKE
1421
Na temelju članka 31. stavka 2. Zakona o Vladi Republike Hrvatske (»Narodne novine« br. 150/2011 i 119/2014), članka 6. Zakona o prihvaćanju članstva Republike Hrvatske u Međunarodnom monetarnom fondu i drugim financijskim organizacijama na temelju sukcesije (»Narodne novine« broj 89/92), članka III. Sporazuma o Međunarodnom udruženju za razvoj (»Narodne novine – Međunarodni ugovori«, broj 5/93), te članaka 35. i 36. Zakona o sklapanju i izvršavanju međunarodnih ugovora (»Narodne novine« broj 28/96), Vlada Republike Hrvatske je na sjednici održanoj 2. srpnja 2015. godine donijela
ODLUKU
O SUDJELOVANJU REPUBLIKE HRVATSKE U 17-TOJ NADOPUNI SREDSTAVA MEĐUNARODNOG UDRUŽENJA ZA RAZVOJ (IDA)
I.
Prihvaća se sudjelovanje Republike Hrvatske u 17-toj nadopuni sredstava Međunarodnog udruženja za razvoj (eng. International Development Association, u daljnjem tekstu: IDA) na temelju Rezolucije Odbora guvernera IDA-e broj 234, od 5. svibnja 2014. godine (u daljnjem tekstu: Rezolucija).
II.
Sukladno Rezoluciji za Republiku Hrvatsku nastaje obveza deponiranja pri IDA-i dokumenta (eng. Instrument of Commitment) kojim se Vlada Republike Hrvatske obvezuje uplatiti 443.570,00 kuna putem izdavanja neprenosive, beskamatne mjenice u toj nominalnoj vrijednosti, plative na zahtjev IDA-e.
III.
Republika Hrvatska prema dosadašnjem statusu u IDA-i ima pravo na 75.621 glas, odnosno 0,27% ukupne glasačke snage zemalja članica IDA-e. Nakon uplate iznosa iz točke II. ove Odluke, IDA će dodijeliti Republici Hrvatskoj dodatnih 8.903 glasa, slijedom čega će Republika Hrvatska ostvariti pravo na 84.524 glasa i time održati omjer od 0,27% u ukupnoj glasačkoj snazi IDA-e.
IV.
Sredstva potrebna za unovčavanje mjenice iz točke II. ove Odluke osigurat će se u okviru razdjela Ministarstva financija državnog proračuna Republike Hrvatske u godini u kojoj bude prema zahtjevu IDA-e uslijedilo unovčavanje mjenice.
V.
Zadužuje se Ministarstvo financija da, u ime i za račun Republike Hrvatske, izvrši obveze iz točaka II. i IV. ove Odluke.
VI.
Ovlašćuje se guverner Republike Hrvatske u IDA-i i ministar financija da dostavi IDA-i, u odgovarajućem obliku, sve potrebne dokumente za sudjelovanje Republike Hrvatske u 17-toj nadopuni sredstava IDA-e temeljem Rezolucije iz točke I. ove Odluke.
VII.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-11/50
Urbroj: 50301-05/16-15-2
Zagreb, 2. srpnja 2015.
Predsjednik Zoran Milanović, v. r.
