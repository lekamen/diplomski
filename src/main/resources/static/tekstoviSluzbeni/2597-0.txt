138 24.12.2015 Odluka i Rješenje Ustavnog suda Republike Hrvatske broj: U-I-2036/2012 od 21. prosinca 2015.
USTAVNI SUD REPUBLIKE HRVATSKE
2598
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Ivan Matija, Antun Palarić, Aldo Radolović, Duška Šarin i Miroslav Šeparović, odlučujući o prijedlogu za pokretanje postupka za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 21. prosinca 2015. donio je
ODLUKU
I. Pokreće se postupak za ocjenu suglasnosti s Ustavom te se ukida članak 2. Zakona o izmjenama i dopunama Zakona o državnim službenicima (»Narodne novine« broj 34/12.) u dijelu kojim je Zakon o državnim službenicima (»Narodne novine« broj 92/05., 107/07., 27/08., 34/11., 49/11., 150/11., 49/12. – pročišćeni tekst, 37/13. i 38/13.) dopunjen člankom 74.c.
II. Dio članka 2. Zakona o izmjenama i dopunama Zakona o državnim službenicima (»Narodne novine« broj 34/12.) iz točke I. ove izreke prestaje važiti 1. siječnja 2016.
III. Ova odluka objavit će se u »Narodnim novinama«.
i
RJEŠENJE
I. Ne prihvaća se prijedlog za pokretanje postupka za ocjenu suglasnosti s Ustavom članka 2. Zakona o izmjenama i dopunama Zakona o državnim službenicima (»Narodne novine« broj 34/12.) u dijelu kojim je Zakon o državnim službenicima (»Narodne novine« broj 92/05., 107/07., 27/08., 34/11., 49/11., 150/11., 49/12. – pročišćeni tekst, 37/13. i 38/13.) dopunjen člankom 74.b.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Hrvatski sabor na sjednici održanoj 16. ožujka 2012. donio je Zakon o izmjenama i dopunama Zakona o državnim službenicima koji je objavljen u »Narodnim novinama« broj 34 od 21. ožujka 2012., a stupio je na snagu 29. ožujka 2012. (u daljnjem tekstu: ZID ZoDS/12).
Člankom 2. ZID-a ZoDS-a/12 iza članka 74.a Zakona o državnim službenicima (»Narodne novine« broj 92/05., 107/07., 27/08., 49/11., 150/11., 49/12. – pročišćeni tekst, 37/13. i 38/13., u daljnjem tekstu: ZoDS) dodani su naslov i novi članci 74.b i 74.c.
2. Prijedlog za pokretanje postupka za ocjenu suglasnosti s Ustavom članka 2. ZID-a ZoDS-a/12 podnio je Sindikat državnih i lokalnih službenika i namještenika Republike Hrvatske (u daljnjem tekstu: predlagatelj).
3. Na temelju članka 25. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 42/02. – pročišćeni tekst; u daljnjem tekstu: Ustavni zakon), od Ministarstva uprave Republike Hrvatske (u daljnjem tekstu: Ministarstvo) zatraženo je i dobiveno očitovanje o navodima iz prijedloga predlagatelja (dopis Ministarstva klasa: 112-01/12-01/346, ur. broj: 515-04-01-01/1-13-8 od 24. svibnja 2013.).
II. OSPORENE ODREDBE ZAKONA
4. Osporeni članak 2. ZID-a ZoDS-a/12 glasi:
»Članak 2.
Iza članka 74.a dodaju se naslovi i članci 74.b i 74.c koji glase:
Radna mjesta u kabinetu ministra
Članak 74.b
(1) Državni službenici raspoređuju se na radna mjesta u kabinetu ministra na određeno vrijeme do dana prestanka mandata ministra.
(2) Ako se na radno mjesto iz stavka 1. ovoga članka raspoređuje državni službenik istog ili drugog državnog tijela, odgovarajuće se primjenjuju odredbe ovoga Zakona o premještaju. Državni službenik prava iz službe ostvaruje u državnom tijelu u koje je premješten.
(3) Po prestanku mandata ministra službenici iz stavka 1. ovoga članka raspoređuju se na slobodna radna mjesta za koja ispunjavaju uvjete, a ako nema slobodnog radnog mjesta na koje se mogu rasporediti, odgovarajuće se primjenjuju odredbe ovoga Zakona o stavljanju službenika na raspolaganje Vladi.
(4) Protiv rješenja iz stavka 1. – 3. ovoga članka žalbu može izjaviti službenik za kojeg se rješenje donosi. Žalba ne odgađa izvršenje rješenja.
(5) Odredbe ovoga članka primjenjuju se na odgovarajući način na radna mjesta u Uredu predsjednika Hrvatskoga sabora, Uredu predsjednika