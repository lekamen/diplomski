43 05.05.2016 Pravilnik o električnoj opremi namijenjenoj za uporabu unutar određenih naponskih granica
MINISTARSTVO GOSPODARSTVA
1122
Na temelju članka 4. Zakona o tehničkim zahtjevima za proizvode i ocjenjivanju sukladnosti (»Narodne novine«, br. 80/13 i 14/14) ministar gospodarstva donosi
PRAVILNIK
O ELEKTRIČNOJ OPREMI NAMIJENJENOJ ZA UPORABU UNUTAR ODREĐENIH NAPONSKIH GRANICA
POGLAVLJE I. OPĆE ODREDBE
Članak 1.
Svrha i područje primjene
(1) Svrha ovog Pravilnika je osigurati da električna oprema na tržištu zadovoljava zahtjeve kojima se omogućuje visoka razina zaštite zdravlja i sigurnosti osoba, domaćih životinja i imovine uz jamstvo funkcioniranja unutarnjeg tržišta.
(2) Ovaj Pravilnik primjenjuje se na električnu opremu namijenjenu uporabi na nazivnim naponima između 50 V i 1 000 V za izmjeničnu struju i nazivnim naponima između 75 V i 1 500 V za istosmjernu struju, osim opreme i pojava navedenih u Dodatku II. ovoga Pravilnika.
(3) Ovim Pravilnikom se u pravni poredak Republike Hrvatske prenosi Direktiva 2014/35/EU Europskog parlamenta i Vijeća od 26. veljače 2014. o usklađivanju zakonodavstava država članica u odnosu na stavljanje na raspolaganje na tržištu električne opreme namijenjene za uporabu unutar određenih naponskih granica (SL L 96, 29. 3. 2014.).
Članak 2.
Definicije
Za potrebe ovog Pravilnika primjenjuju se sljedeće definicije:
1. »stavljanje na raspolaganje na tržištu« je svaka isporuka električne opreme za distribuiranje, potrošnju ili uporabu na tržištu Unije u okviru trgovačke djelatnosti s plaćanjem ili bez plaćanja;
2. »stavljanje na tržište« je prvo stavljanje na raspolaganje električne opreme na tržištu Unije;
3. »proizvođač« je fizička ili pravna osoba koja proizvodi električnu opremu ili koja je konstruirala ili proizvela električnu opremu i stavlja na tržište tu opremu pod svojim imenom ili trgovačkim znakom;
4. »ovlašteni zastupnik« je svaka fizička ili pravna osoba s poslovnim nastanom u Uniji koju je proizvođač pisano ovlastio da određene zadaće obavlja u njegovo ime;
5. »uvoznik« je svaka fizička ili pravna osoba s poslovnim nastanom u Uniji koja električnu opremu iz treće zemlje stavlja na tržište Unije;
6. »distributer« je svaka fizička ili pravna osoba u opskrbnom lancu, različita od proizvođača ili uvoznika, koja stavlja električnu opremu na raspolaganje na tržištu;
7. »gospodarski subjekti« su proizvođač, ovlašteni zastupnik, uvoznik i distributer;
8. »tehnička specifikacija« je dokument kojim su propisani tehnički zahtjevi koje električna oprema mora ispuniti;
9. »usklađena norma« znači usklađena norma kako je utvrđeno člankom 2. stavkom 1. točkom (c) Uredbe (EU) br. 1025/2012;
10. »ocjenjivanje sukladnosti« znači postupak kojim se utvrđuje da su ispunjeni sigurnosni zahtjevi iz članka 3. i navedeni u Dodatku I., a koji se odnose na električnu opremu;
11. »povrat« je svaka mjera usmjerena na postizanje vraćanja električne opreme koja je već stavljena na raspolaganje krajnjem korisniku;
12. »povlačenje« je svaka mjera usmjerena na sprječavanje da električna oprema u opskrbnom lancu bude stavljena na raspolaganje na tržištu;
13. »zakonodavstvo Unije o usklađivanju« je svako zakonodavstvo Unije kojim se usklađuju uvjeti za stavljanje proizvoda na tržište;
14. »oznaka CE« je oznaka kojom proizvođač označuje da je električna oprema u skladu s primjenjivim zahtjevima utvrđenima zakonodavstvom Unije o usklađivanju kojima je predviđeno njeno stavljanje.
Članak 3.
Stavljanje na raspolaganje na tržištu i sigurnosni zahtjevi
(1) Električna oprema iz članka 1. ovoga Pravilnika može se stavljati na raspolaganje na tržištu samo ako je proizvedena u skladu s dobrom inženjerskom praksom koja je u području sigurnosti na snazi u Uniji, te kada ne ugrožava sigurnost osoba, domaćih životinja i imovine, pod uvjetom da je ispravno ugrađena, održavana i korištena u namijenjene svrhe.
(2) Bitni elementi sigurnosnih zahtjeva iz stavka 1. ovoga članka propisani su u Dodatku I ovoga Pravilnika.
Članak 4.
Slobodno 