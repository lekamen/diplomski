 birača se ispravlja i na odgovarajućem oglasnom mjestu objavljuje se odluka o usvajanju prigovora. Odluke o odbijanju i odbacivanju prigovora se ne objavljuju.
(5) Poslodavac je dužan u roku od dva radna dana od nastale promjene, pisano obavijestiti Izborni odbor o promjenama nastalim nakon dostavljanja popisa radnika, a Izborni odbor je dužan po službenoj dužnosti brisati iz popisa birača radnika kojem je u razdoblju od konačnosti popisa birača do dana glasovanja za izbor predstavnika radnika prestao radni odnos i uvrstiti u taj popis radnika koji je u tom razdoblju zasnovao radni odnos.
(6) Ispravljeni popis birača temeljem usvojenog prigovora na popis ili naknadne promjene, ne mora se objaviti na oglasnim mjestima poslodavca.
Rad Izbornog odbora
Članak 9.
(1) Izborni odbor priprema, provodi, nadzire i utvrđuje rezultate izbora za predstavnike radnika u tijelo iz članka 1. ovoga Pravilnika.
(2) Dužnosti Izbornog odbora su:
1) donijeti odluku o provođenju izbora za predstavnika radnika u tijelo iz članka 1. ovoga Pravilnika,
2) utvrditi listu radnika koji imaju biračko pravo,
3) pripremiti glasačke listiće,
4) odrediti vrijeme za provođenje glasovanja, pripremiti i provesti glasovanje te nadzirati zakonitost izbornog postupka,
5) odlučiti o prijavama nepravilnosti toga postupka te o prigovorima na rezultat izbora,
6) sastaviti zapisnik o konačnim rezultatima izbora.
(3) Izborni odbor odlučuje običnom većinom glasova.
(4) Na sjednicama Izbornog odbora vodi se zapisnik u koji se unose podaci o danu održavanja sjednice, prisutnim osobama te o donesenim odlukama.
Glasački listić
Članak 10.
(1) Glasački listići ovjeravaju se pečatom poslodavca te ovisno o njihovom broju, potpisom, parafom ili faksimilom potpisa predsjednika Izbornog odbora. Glasačke listiće pečatom ovjerava predstavnik poslodavca u prisutnosti predsjednika Izbornog odbora.
(2) Glasački listić na kojem se glasuje sadrži:
1) naputak o načinu glasovanja,
2) redne brojeve i nazive liste po redoslijedu iz zbirne liste kandidata, a na svakoj listi i redne brojeve i imena i prezimena kandidata,
3) podatak o broju predstavnika radnika koji se biraju u tijelo iz članka 1. ovoga Pravilnika.
(3) Pri dnu glasačkog listića mora se staviti sljedeća napomena: »Glasuje se isključivo zaokruživanjem onolikog broja rednih brojeva kandidata koliko se predstavnika bira. Glasački listić na kojem nije zaokružen niti jedan od rednih brojeva ili na kojem je zaokruženo više od broja predstavnika koji se biraju, smatrat će se nevažećim.«
Postupanje prije uručenja glasačkog listića
Članak 11.
(1) Izborni odbor je ovlašten od radnika zatražiti na uvid osobnu iskaznicu ili putovnicu radi utvrđivanja njegovog identiteta u trenutku kada je pristupio glasovanju, ako niti jedan član Izbornog odbora ne može potvrditi identitet radnika.
(2) Nakon utvrđivanja identiteta radnika, a prije uručenja glasačkog listića, jedan od članova Izbornog odbora dužan je na popisu birača zaokružiti redni broj ispred imena i prezimena radnika koji je pristupio glasovanju.
Način izbora i glasovanja
Članak 12.
(1) Izbori se provode neposrednim, tajnim glasovanjem na mjestu održavanja izbora.
(2) Iznimno od stavka 1. ovoga članka, ako je kod poslodavca omogućeno elektroničko glasovanje koje osigurava neposrednost i tajnost glasovanja, izbori se mogu provesti elektroničkim putem umjesto na mjestu održavanja izbora.
(3) Glasovanje se obavlja osobno, putem glasačkog listića, na kojem su navedene liste kandidata, a glasuje se samo za kandidate navedene na glasačkom listiću.
(4) Glasovanje se provodi zaokruživanjem rednog broja ispred imena i prezimena kandidata kojem se daje glas.
(5) Važeći glasački listić je onaj iz kojega se na siguran način može utvrditi volja birača.
(6) Izborni odbor je dužan poduzeti potrebne radnje kojima se osigurava tajnost glasovanja, te je dužan voditi računa da je glasačka kutija tako zatvorena da se iz nje ne mogu izvaditi glasački listići prije otvaranja i da se otvara po isteku vremena