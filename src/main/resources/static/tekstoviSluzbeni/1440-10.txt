 pravima i obvezama stranaka, osigurati u svakom pojedinačnom slučaju ispunjenje navedenih zahtjeva.
17. Ustavni sud ukazuje na to da je podnositelj ovlastio odvjetnicu za zastupanje. Međutim, prvostupanjski sud nije prihvatio punomoć za zastupanje jer ga već zastupa posebna skrbnica, stoga podnositelj ne može izdati valjanu punomoć za zastupanje. Drugostupanjski je sud ocijenio da time nije počinjena bitna povreda postupovnog prava iz razloga što je na ročištu podnositelj bio uredno zastupan po posebnoj skrbnici, pri tom ispuštajući iz vida činjenicu iz zapisnika prvostupanjskog suda od 5. ožujka 2013., iz kojeg jasno proizlazi kako uz podnositelja nije bila prisutna posebna skrbnica (zapisnik nije potpisan od strane podnositelja – op. Ustavnog suda). Ovo bez obzira na urednu dostavu poziva na ročište. Poglavito jer je nakon toga donesena odluka kojom se podnositelja u potpunosti lišava poslove sposobnosti. Takvim postupanjem ozbiljno je dovedena u pitanje zaštita postupovne pozicije podnositelja, koje nije otklonjeno ni pred drugostupanjskim (žalbenim) sudom.
U svijetlu navedenoga, Ustavni sud ocjenjuje da je zbog načina zastupanja – koje je zastupanje pozitivna obveza države u djelotvornoj zaštiti osobnog života podnositelja, podnositelju, zanemarivanjem načela jednakosti oružja, povrijeđeno pravo na pravično suđenje zajamčeno člankom 29. stavkom 1. Ustava. Ta povreda naglašena je činjenicom da podnositelj nije bio primjereno zastupan niti po posebnoj skrbnici niti po odvjetnici na tako važnom ročištu čime je stavljen u nepovoljniju postupovnu poziciju od predlagatelja mjere. Ovo bez obzira što Obiteljski zakon ne predviđa da neovisni odvjetnik obvezno zastupa određenu osobu, usprkos vrlo ozbiljnoj naravi pitanja o kojima je riječ i mogućih posljedica takvog postupka (vidi M.S. protiv Hrvatske, presuda 25. travnja 2013., zahtjev br. 36337/10, § 104. – op. Ustavnog suda).
18. Ustavni sud nije razmatrao povrede ostalih, u ustavnoj tužbi istaknutih, ustavnih i konvencijskih prava, jer je ustavnu tužbu usvojio zbog povrede prava zajamčenih člancima 35. i 29. stavkom 1. Ustava.
19. U odnosu na zatraženi trošak ustavnosudskog postupka, Ustavni sud ističe da sukladno članku 23. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) u ustavnosudskom postupku svaki sudionik snosi svoje troškove, ako Ustavni sud ne odluči drugačije. Budući da Ustavni sud nije odlučio drugačije, u konkretnom slučaju podnositelj sam snosi svoje troškove.
20. Slijedom svega navedenog, na temelju članaka 73. i 76. Ustavnog zakona odlučeno je kao u točkama I., II. i III. izreke.
21. Odluka o objavi (točka IV. izreke) temelji se na članku 29. Ustavnog zakona.
Broj: U-III-1380/2014
Zagreb, 20. svibnja 2015.
USTAVNI SUD REPUBLIKE HRVATSKE
Predsjednik Vijeća Antun Palarić, v. r.
