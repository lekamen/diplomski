slijetanje, uzlijetanje i manevriranje zrakoplova, uključujući i pripadajuće objekte i uređaje namijenjene za odvijanje zračnog prometa te za pružanje usluga komercijalnog zračnog prijevoza.
Upravno tijelo zračne luke
Članak 6.
(1) Kada zračnom lukom upravljaju dva ili više tijela, za potrebe ovoga Pravilnika svako od tih tijela smatrat će se dijelom upravnog tijela zračne luke.
(2) Kada jedno tijelo upravlja s više zračnih luka, za potrebe ovoga Pravilnika svaka od tih zračnih luka smatrat će se izdvojenom cjelinom.
Razdvajanje računa
Članak 7.
(1) Kada upravno tijelo zračne luke, korisnik zračne luke ili pružatelj zemaljskih usluga pruža zemaljske usluge, mora potpuno razdvojiti račune (konta) za djelatnost zemaljskih usluga od računa za svoje druge djelatnosti, u skladu s važećom komercijalnom praksom.
(2) Godišnje financijsko izvješće neovisnog ovlaštenog revizora, ako je izrada istog utvrđena važećim računovodstvenim propisima, mora sadržavati njegovo očitovanje o tome da li je izvršeno razdvajanje računa (konta) iz stavka 1. ovoga članka i da nema financijskih tokova između djelatnosti zemaljskih usluga i njegovih drugih djelatnosti.
(3) Razdvajanje računa (konta) iz stavka 1. ovoga članka podrazumijeva razdvajanje svih prihoda i rashoda koji se odnose na pružene zemaljske usluge od prihoda i rashoda od drugih djelatnosti.
(4) Nepostojanje financijskih tokova iz stavka 2. ovoga članka podrazumijeva odsustvo prelijevanja novčanih sredstava između aktivnosti pruženih zemaljskih usluga i drugih aktivnosti.
(5) Izvješće revizora iz stavka 2. ovoga članka podnosi se Agenciji najkasnije 6 mjeseci nakon završetka prethodne financijske godine.
Povjerenstvo korisnika zračne luke
Članak 8.
(1) Povjerenstvo korisnika zračne luke mora biti formirano za svaku zračnu luku na koju se primjenjuju odredbe ovoga Pravilnika.
(2) Svi korisnici zračne luke imaju pravo biti u Povjerenstvu ili, ako tako žele, mogu u njemu biti predstavljeni kroz organizaciju određenu za tu svrhu.
(3) Povjerenstvo korisnika zračne luke mora donijeti Poslovnik o radu Povjerenstva.
Pružatelji zemaljskih usluga
Članak 9.
(1) Pružatelji zemaljskih usluga imaju slobodan pristup tržištu radi pružanja jedne ili više zemaljskih usluga nakon ishođenja Odobrenja u skladu sa člankom 15. ovoga Pravilnika.
(2) Pružatelj zemaljskih usluga može biti pravna ili fizička osoba registrirana za pružanje zemaljskih usluga, s poslovnim nastanom na teritoriju države članice EU.
(3) Iznimno od stavka 1. ovoga članka, na zahtjev upravnog tijela zračne luke, Ministarstvo, uz prethodno mišljenje Agencije, može ograničiti broj pružatelja sljedećih kategorija zemaljskih usluga:
a) rukovanje prtljagom;
b) rukovanje na stajanci;
c) rukovanje gorivom i mazivom;
d) rukovanje teretom i poštom u pogledu fizičkog rukovanja teretom i poštom, bilo pri dolasku, odlasku ili transferu između robnog terminala i zrakoplova.
Broj pružatelja takvih usluga ne može biti ograničen na manje od dva za svaku od navedenih kategorija.
(4) Pružanje zemaljskih usluga mora biti dopušteno najmanje jednom pružatelju zemaljskih usluga kojim izravno ili neizravno ne upravlja:
a) upravno tijelo zračne luke;
b) korisnik zračne luke koji je prevezao više od 25% putnika ili tereta na toj zračnoj luci, u godini koja prethodi godini u kojoj su ti pružatelji odabrani;
c) subjekt koji upravlja ili kojim upravlja jedan od subjekata iz točaka a) i b) ovoga stavka.
(5) Kada je broj pružatelja zemaljskih usluga ograničen u skladu sa stavkom 3. ovoga članka, korisniku zračne luke, bez obzira kojim dijelom zračne luke se koristi, mora za svaku od kategorija zemaljskih usluga podvrgnutih ograničenju biti omogućen efektivan izbor između najmanje dva pružatelja zemaljskih usluga pod uvjetima iz stavaka 3. i 4. ovoga članka.
(6) Ministarstvo o odluci iz stavka 3. ovoga članka obavještava upravno tijelo zračne luke i Agenciju. Upravno tijelo zračne luke koje je podnijelo zahtjev o ograničenju usluga objavljuje odluku na svojim