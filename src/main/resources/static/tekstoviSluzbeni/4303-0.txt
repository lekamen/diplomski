69 27.07.2016 Pravilnik o tehničkim zahtjevima sustava javnog uzbunjivanja stanovništva
DRŽAVNA UPRAVA ZA ZAŠTITU I SPAŠAVANJE
1652
Na temelju članka 42. Zakona o sustavu civilne zaštite (»Narodne novine«, broj 82/15), ravnatelj Državne uprave za zaštitu i spašavanje donosi
PRAVILNIK
O TEHNIČKIM ZAHTJEVIMA SUSTAVA JAVNOG UZBUNJIVANJA STANOVNIŠTVA
I. OPĆE ODREDBE
Članak 1.
(1) Ovim Pravilnikom propisuju se tehnički zahtjevi sustava javnog uzbunjivanja stanovništva koji se primjenjuju kod izgradnje novih kapaciteta te rekonstrukcije i modernizacije postojećih kapaciteta sustava javnog uzbunjivanja stanovništva.
(2) Sustav javnog uzbunjivanja i obavješćivanja stanovništva sastoji se od sustava koji se temelji na sirenama internih sustava uzbunjivanja i obavješćivanja objekata čiji su vlasnici i korisnici dužni iste uspostaviti temeljem članka 39. Zakona o sustavu civilne zaštite te elektroničkih medija.
Članak 2.
(1) Dio sustava javnog uzbunjivanja stanovništva koji se temelji na sirenama potrebno je razvijati na elektroničkim sirenama proizvedenih prema najnovijim dostignućima industrijske elektronike.
(2) Elektroničke sirene moraju osigurati emitiranje propisanih znakova za uzbunjivanje i govornih priopćenja za stanovništvo o vrsti opasnosti i mjerama koje je potrebno poduzeti te moraju posjedovati energetsku autonomnost rada.
(3) Za potrebe javnog uzbunjivanja stanovništva u sustavu javnog uzbunjivanja stanovništva se mogu nastaviti koristiti postojeće elektromotorne i pneumatske sirene dok je njihovo održavanje isplativo i za koje se mogu ishoditi potrebni atesti.
(4) Kod izgradnje novih kapaciteta sustava javnog uzbunjivanja stanovništva izuzetno se mogu koristiti elektromotorne sirene i to za potrebu uzbunjivanja manjih naselja do 1000 stanovnika, na dijelovima većih naselja kao dopuna elektroničkim sirenama na mikrolokacijama s velikom pozadinskom bukom, zvučnim barijerama i nepovoljnom konfiguracijom terena te za potrebe uzbunjivanja članova subjekata koji prema Zakonu o sustavu civilne zaštite nisu obvezni uspostaviti sustav za uzbunjivanje, kao što su dobrovoljna vatrogasna društva.
Članak 3.
(1) Za uspostavu internog sustava uzbunjivanja i obavješćivanja u objektima za koje se temeljem članka 39. Zakona o sustavu civilne zaštite mora osigurati uzbunjivanje i obavješćivanje te preko istog osigurati provedbu javnog uzbunjivanja, mogu se koristiti razglasni i video sustavi instalirani u objekte i njihovu okolinu te ostali suvremeni komunikacijski sustavi kojima se može osigurati pouzdano i brzo uzbunjivanje (GSM, interni sustavi elektroničke pošte, interni radio komunikacijski sustavi).
(2) Za korištenje resursa iz stavka 1. ovog članka vlasnici i korisnici objekata dužni su izraditi elaborat.
(3) Elaborat iz stavka 2. ovog članka treba sadržavati upute o korištenju resursa, odluku o odgovornim osobama zaduženim za prijem priopćenja o vrsti opasnosti i mjerama koje je potrebno poduzeti i odluku o odgovornim osobama za provedbu uzbunjivanja i obavješćivanja.
II. TEHNIČKI I FUNKCIONALNI ZAHTJEVI SUSTAVA UZBUNJIVANJA STANOVNIŠTVA
Opći zahtjevi sustava uzbunjivanja stanovništva
Članak 4.
(1) Struktura sustava javnog uzbunjivanja i obavješćivanja mora biti hijerarhijska (stupnjevana) i to tako da se iz županijskog centra 112, uporabom glavnog centra za upravljanje i nadzor sirenama, može upravljati i nadzirati cijeli sustav na području županije.
(2) Centri za upravljanje i nadzor sirenama u vlasništvu pravnih osoba autonomno upravljaju sirenama u njihovom podsustavu tako da mogu, neovisno o drugim korisnicima, odvojeno emitirati bilo koji signal ili govornu informaciju.
(3) Sustav javnog uzbunjivanja stanovništva na županijskoj razini tehnički mora omogućiti uvid u trenutno stanje funkcionalnosti svake pojedine sirene uvezane u sustav na toj razini.
(4) Odabir i uključivanje propisanih znakova za uzbunjivanje mora biti omogućen za svaku pojedinu sirenu, grupu ili sve sirene istovremeno s tim da naredbe za uključivanje signala 