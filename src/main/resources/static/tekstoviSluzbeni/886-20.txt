 izdvajanja pratećih i neosnovnih djelatnosti iz javnog sektora predstavljalo veliki problem koji će imati dalekosežne štetne posljedice po ... kvalitetu pružanja usluga u navedenom sektoru, gdje bi neizravne žrtve bili i svi građani RH budući da postoji realna opasnost da bi to rezultiralo lošijim zdravstvenim i obrazovnim sustavom, kao i srušilo kvalitetu drugih javnih usluga. Otvara se i pitanje kako bi navedeno izdvajanje djelatnosti djelovalo na dehumanizaciju ustanova, škola, bolnica i javne uprave«.
Za potrebe ovog ustavnosudskog postupka dostatno je utvrditi da su navedene tvrdnje paušalne i neprovjerene. Učinci mjere izdvajanja mogli bi se ocjenjivati tek kad bi ta mjera bila oblikovana, razrađena, formalizirana i institucionalizirana. Budući da se to nije dogodilo jer je Vlada odustala od te mjere već na početku demokratske rasprave o njoj, sve tvrdnje Organizacijskog odbora vezane uz navodne štetne posljedice te mjere ne mogu biti argumenti koje bi Ustavni sud mogao razmatrati u ovom ustavnosudskom postupku.
41.1. Ustavni sud također ne smatra da u ovom ustavnosudskom postupku treba posebno ispitivati je li ustavnopravno dopušteno da se na referendumu odlučuje o parcijalnim interesima vezanim uz radnopravni status jedne skupine građana. Dostatno je utvrditi da umjesto pronalaženja mehanizma koji će te parcijalne interese uravnotežiti s općim interesima društvene zajednice, Organizacijski odbor u ZOPiND-u predlaže blanketne zakonske zabrane kojima zaštitu tih parcijalnih interesa izravno suprotstavlja temeljnoj logici općeg funkcioniranja demokratske države.
42. Promotre li se obje zabrane predviđene u prijedlogu ZOPiND-a, prvo se uočava da su one po svojoj prirodi trajnije naravi jer bi bile predviđene zakonom donesenim na referendumu.
Nadalje, obje su automatske jer bi se primjenjivale po sili zakona (ex lege) i automatski bi postojeći radnopravni model pratećih i neosnovnih djelatnosti u javnom sektoru učinile nepromjenjivim i nedostupnim za reforme sve dok su takve zakonske zabrane na snazi.
Konačno, obje bi se zabrane primjenjivale neselektivno jer bi obuhvaćale sva tijela i institucije koje čine javni sektor (v. članak 2. prijedloga ZOPiND-a u točki 4. i točku 9. obrazloženja ove odluke). Njihova primjena ne bi ovisila o prirodi djelatnosti ili posla kojima se ta tijela odnosno te institucije bave. Ne bi postojala ni mogućnost da Vlada – kao tijelo koje je Ustavom isključivo ovlašteno za predlaganje državnog proračuna, a nadležno je i za brigu o gospodarskom razvitku zemlje, usmjeravanje i nadziranje rada državne uprave te usmjeravanje djelovanja i razvitka javnih službi – preispituje postojeći radnopravni model pratećih i neosnovnih djelatnosti u javnom sektoru u okviru gospodarskih mogućnosti zemlje radi probitaka cjelokupne društvene zajednice i s tog aspekta ocjenjuje potrebu poduzimanja odgovarajućih mjera njegova redefiniranja kroz parlamentarnu proceduru.
42.1. Prema tome, zabrane predviđene ZOPiND-om a prirori, automatski, neselektivno i trajno sprečavaju promjene u ustrojavanju optimalnih radnopravnih modela za prateće i neosnovne djelatnosti u javnom sektoru u okvirima gospodarskih mogućnosti države, izravno utječući i na funkcionalnost države i proračunskog okvira u procesima gospodarskih, socijalnih, političkih i administrativnih reformi, za koje – prema Ustavu – tijela predstavničke demokracije, a ne Organizacijski odbor ili skupina zaposlenika čije parcijalne interese taj odbor nastoji zaštititi, snose punu odgovornost.
42.2. Nadalje, polazeći od toga da je promjenjivost inherentno obilježje svih radnopravnih modela, odnosno da nijedan radnopravni model nije zadana, a ponajmanje vječna kategorija, Ustavni sud mora zaključiti da blanketne zakonske zabrane kojima je cilj trajno spriječiti promjene jednog takvog zakonskog modela (to jest onog koji se danas primjenjuje na zaposlenike koji obavljaju prateće i neosnovne djelatnosti u javnom sektoru) nemaju legitimni cilj, a suprotne su i svrsi i