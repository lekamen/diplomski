40 30.04.2016 Odluka Ustavnog suda Republike Hrvatske broj: U-III-3327/2013 od 7. travnja 2016.
USTAVNI SUD REPUBLIKE HRVATSKE
1058
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Mario Jelušić, Antun Palarić, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Oto Filipović iz Kaptola, kojeg zastupa Oleg Uskoković, odvjetnik iz Odvjetničkog društva Uskoković & partneri sa sjedištem u Varaždinu, na sjednici održanoj 7. travnja 2016. jednoglasno je donio
ODLUKU
I. Ustavna tužba se usvaja.
II. Ukida se presuda Županijskog suda u Slavonskom Brodu, Stalne službe u Požegi broj: Kž-26/13-4 od 19. ožujka 2013.
III. Predmet se vraća Županijskom sudu u Slavonskom Brodu, Stalnoj službi u Požegi na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je Oto Filipović iz Kaptola (u daljnjem tekstu: podnositelj), kojeg u postupku pred Ustavnim sudom zastupa Oleg Uskoković, odvjetnik iz Odvjetničkog društva Uskoković & partneri sa sjedištem u Varaždinu.
Podnositelj u ustavnoj tužbi tvrdi da su mu presudom Županijskog suda u Slavonskom Brodu, Stalne službe u Požegi broj: Kž-26/13-4 od 19. ožujka 2013. (u daljnjem tekstu: drugostupanjska presuda) povrijeđena ljudska prava i temeljne slobode zajamčene člancima 14. stavkom 2., 29. stavkom 1. i 31. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01. i 76/10.).
Drugostupanjskom presudom odbijena je podnositeljeva žalba protiv presude Općinskog suda u Požegi broj: K-58/06-24 od 10. rujna 2012. (u daljnjem tekstu: prvostupanjska presuda). Prvostupanjskom je presudom podnositelj proglašen krivim za počinjenje kaznenog djela protiv sigurnosti platnog prometa i poslovanja – zlouporabom ovlasti u gospodarskom poslovanju iz članka 292. stavka 2. u svezi sa člankom 292. stavkom 1. Kaznenog zakona (»Narodne novine« broj 110/97., 27/98. – ispravak, 50/00. – odluka USRH, 129/00., 51/01., 111/03., 190/03. – odluka USRH, 105/04., 84/05. – ispravak, 71/06., 110/07., 152/08., 57/11., 77/11. – odluka USRH, 143/12. – čl. 36. Zakona o pravnim posljedicama osude, kaznenoj evidenciji i rehabilitaciji; u daljnjem tekstu: KZ/97). Podnositelju je na temelju članka 292. stavka 2. u svezi s člankom 57. stavkom 4. točkom b) KZ-a/97 izrečena kazna zatvora u trajanju od 11 (jedanaest) mjeseci te je, na temelju članka 67. KZ-a/97 primijenjena uvjetna osuda, tako da se izrečena kazna zatvora neće izvršiti ako u roku od (2) dvije godine ne počini novo kazneno djelo.
II. ČINJENICE I OKOLNOSTI SLUČAJA
2. U donošenju drugostupanjske presude je kao član vijeća sudjelovao sudac Nenad Vlašić, koji je kao istražni sudac obavljao istražne radnje u razmatranom predmetu. Navedeni je sudac 7. listopada 2004. ispitao podnositelja (kao okrivljenika) te je nakon toga istoga dana donio rješenje broj: Kio-18/04-12 (kojim je odredio provođenje istrage protiv podnositelja) te ispitao četvero svjedoka i izdao nalog broj: Kio-18/04-23 od 21. siječnja 2005. za provođenje knjigovodstveno-financijskog vještačenja.
III. PRIGOVORI PODNOSITELJA
3. Podnositelj je u ustavnoj tužbi u bitnome naveo da je u donošenju drugostupanjske presude kao član vijeća sudjelovao sudac Nenad Vlašić, koji je kao istražni sudac obavljao istražne radnje u istom kaznenom postupku protiv podnositelja te da u drugostupanjskoj presudi nije utvrđen »eventualni pravni kontinuitet u nekoj ... odredbi Kaznenog zakona iz NN 125/11 te 144/12« usprkos činjenice što je članak 246. tog zakona, koji je stupio na snagu između donošenja prvostupanjske i drugostupanjske presude, propisao kazneno djelo zlouporabe povjerenja u gospodarskom poslovanju.
IV. MJERODAVNO PRAVO
4. U konkretnom slučaju mjerodavno pravo predstavljaju odredbe članka 36. stavka 1. točke 4. i članka 367. stavka 1. točke