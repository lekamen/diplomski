105 02.10.2015 Zakon o dopunama Zakona o registru birača
HRVATSKI SABOR
2040
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O DOPUNAMA ZAKONA O REGISTRU BIRAČA
Proglašavam Zakon o dopunama Zakona o registru birača, koji je Hrvatski sabor donio na sjednici 25. rujna 2015. godine.
Klasa: 011-01/15-01/124
Urbroj: 71-05-03/1-15-2
Zagreb, 1. listopada 2015.
Predsjednica Republike Hrvatske Kolinda Grabar-Kitarović, v. r.
ZAKON
O DOPUNAMA ZAKONA O REGISTRU BIRAČA
Članak 1.
U Zakonu o registru birača (»Narodne novine«, br. 144/12.) u članku 14. stavku 1. iza podstavka 1. dodaje se novi podstavak 2. koji glasi:
»– osobama s navršenih 18 godina koje nemaju prebivalište u Republici Hrvatskoj, a izdana im je osobna iskaznica s podatkom o prebivalištu izvan Republike Hrvatske,«.
Dosadašnji podstavci 2. do 5. postaju podstavci 3. do 6.
Članak 2.
U članku 30. iza stavka 1. dodaje se novi stavak 2. koji glasi:
»(2) Zahtjev za aktivnu registraciju ne podnose birači kojima je izdana osobna iskaznica s podatkom o prebivalištu izvan Republike Hrvatske, osim ako žele glasovati na području drugog diplomatsko-konzularnog predstavništva, odnosno u Republici Hrvatskoj.«.
Dosadašnji stavci 2. i 3. postaju stavci 3. i 4.
Članak 3.
U članku 40. iza stavka 1. dodaje se novi stavak 2. koji glasi:
»(2) Iznimno od stavka 1. ovoga članka, biraču se može na njegov zahtjev omogućiti privremeni upis u registar birača unutar istog grada ili općine ako će se na dan izbora za Hrvatski sabor zateći na području drugog naselja unutar istoga grada ili općine u kojoj ima prebivalište i radi se o istoj izbornoj jedinici.«.
Dosadašnji stavak 2. postaje stavak 3.
Članak 4.
U članku 48. stavku 2. iza riječi: »iskaznice« dodaju se riječi: »te biračima kojima je izdana osobna iskaznica s podatkom o prebivalištu izvan Republike Hrvatske«.
Članak 5.
Ovaj Zakon stupa na snagu prvoga dana od dana objave u »Narodnim novinama«.
Klasa: 022-03/15-01/133 Zagreb, 25. rujna 2015.
HRVATSKI SABOR
Predsjednik Hrvatskoga sabora Josip Leko, v. r.
