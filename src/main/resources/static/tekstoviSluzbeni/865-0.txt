43 17.04.2015 Odluka o jedinstvenim kriterijima za analizu poslovanja domova socijalne skrbi čiji je osnivač Republika Hrvatska i decentraliziranih domova za starije i nemoćne osobe čiji su osnivači jedinice područne (regionalne) samouprave i Grad Zagreb
VLADA REPUBLIKE HRVATSKE
866
Na temelju članka 270. stavka 2. Zakona o socijalnoj skrbi (»Narodne novine«, br. 157/2013 i 152/2014), Vlada Republike Hrvatske je na sjednici održanoj 16. travnja 2015. godine donijela
ODLUKU
O JEDINSTVENIM KRITERIJIMA ZA ANALIZU POSLOVANJA DOMOVA SOCIJALNE SKRBI ČIJI JE OSNIVAČ REPUBLIKA HRVATSKA I DECENTRALIZIRANIH DOMOVA ZA STARIJE I NEMOĆNE OSOBE ČIJI SU OSNIVAČI JEDINICE PODRUČNE (REGIONALNE) SAMOUPRAVE I GRAD ZAGREB
I.
Ovom se Odlukom uređuju jedinstveni kriteriji za analizu poslovanja domova socijalne skrbi čiji je osnivač Republika Hrvatska i decentraliziranih domova za starije i nemoćne osobe čiji su osnivači jedinice područne (regionalne) samouprave i Grad Zagreb.
II.
Analiza poslovanja domova iz točke I. ove Odluke provodi se radi utvrđivanja mjera reorganizacije i racionalizacije njihova poslovanja u svrhu postizanja financijske stabilnosti, racionalizacije poslovanja, jačanja odgovornosti u upravljanju te povećanja kvalitete i efikasnosti u pružanju javnih usluga.
III.
Analiza poslovanja domova iz točke I. ove Odluke provodi se analizom varijabli prema sljedećim jedinstvenim kriterijima:
1. Analiza funkcionalne, organizacijske, kadrovske i korisničke strukture, i to:
– funkcionalna struktura po djelatnostima, vrstama usluga i programa
– organizacijska struktura po ustrojstvenim jedinicama
– broj i struktura zaposlenih po ustrojstvenim jedinicama
– podaci o kapacitetu, broju i vrsti pruženih usluga i strukturi korisnika
2. Analiza i ocjena financijskog stanja, i to:
– analiza novčanih tijekova
– analiza strukturalne financijske ravnoteže/neravnoteže
3. Analiza i ocjena ekonomske uspješnosti poslovanja, i to:
– analiza iskorištenosti raspoloživih kapaciteta
– analiza strukture i kretanja ostvarivanja ključnih prihoda za razdoblje 2012., 2013. i 2014. godine
– analiza strukture i kretanja nastanka ključnih rashoda za razdoblje 2012., 2013. i 2014. godine
– analiza skrivenih gubitaka i budućih potencijalnih te izvjesnih rashoda
– analiza iskazane strukture rezultata poslovanja (viška/manjka prihoda)
4. Prijedlog i plan provedbe mjera za reorganizaciju i racionalizaciju poslovanja, i to:
– prijedlog mjera za reorganizaciju i racionalizaciju poslovanja
– plan provedbe mjera za reorganizaciju i racionalizaciju poslovanja
5. Očekivani financijski i ekonomski učinak mjera za reorganizaciju i racionalizaciju poslovanja, i to:
– procjena očekivanih financijskih i ekonomskih učinaka mjera reorganizacije i racionalizacije poslovanja za razdoblje 2015. i 2016. godine.
IV.
Analiza poslovanja izvodi se pojedinačno za svaki dom iz točke I. ove Odluke primjenjujući kriterije iz točke III. ove Odluke.
V.
Zadužuje se potpredsjednica Vlade Republike Hrvatske i ministrica socijalne politike i mladih da, u roku sedam dana od dana stupanja na snagu ove Odluke, radi učinkovite provedbe analize poslovanja domova iz točke I. ove Odluke, prema jedinstvenim kriterijima iz točke III. ove Odluke, utvrdi Upute za izradu analize poslovanja doma socijalne skrbi.
VI.
Ova Odluka stupa na snagu osmoga dana od dana objave u »Narodnim novinama«.
Klasa: 022-03/15-04/134
Urbroj: 50301-04/12-15-2
Zagreb, 16. travnja 2015.
Predsjednik Zoran Milanović, v. r.
