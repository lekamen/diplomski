28 13.03.2015 Pravilnik o izmjenama i dopunama Pravilnika o vrstama alternativnih investicijskih fondova
HRVATSKA AGENCIJA ZA NADZOR FINANCIJSKIH USLUGA
601
Na temelju članka 7. stavka 8. i članka 258.a stavka 6. Zakona o alternativnim investicijskim fondovima (»Narodne novine«, broj 16/2013 i 143/2014; dalje: Zakon), Hrvatska agencija za nadzor financijskih usluga na sjednici Upravnog vijeća održanoj 6. ožujka 2015. godine donosi
PRAVILNIK
O IZMJENAMA I DOPUNAMA PRAVILNIKA O VRSTAMA ALTERNATIVNIH INVESTICIJSKIH FONDOVA
Članak 1.
U preambuli Pravilnika o vrstama alternativnih investicijskih fondova (»Narodne novine«, broj 105/2013) iza riječi: »članka 7. stavka 8.« dodaju se riječi: »i članka 258.a stavka 6.«, a iza brojeva »16/2013« dodaju se brojevi »i 143/2014«.
Članak 2.
U cijelom tekstu Pravilnika riječi: »neuvrštene OTC izvedenice« zamjenjuju se riječima: »OTC izvedenice« u odgovarajućem padežu.
Članak 3.
U članku 9. stavku 1. iza riječi: »zadovoljava uvjete« dodaju se riječi: »za uređeno tržište«, a zarez i tekst iza riječi: »tog zakona« brišu se.
Članak 4.
Članak 10. mijenja se i glasi:
»(1) UAIF koji upravlja AIF-om s javnom ponudom mora, uzimajući u obzir investicijsku strategiju i ciljeve AIF-a navedene u prospektu, osigurati odgovarajući stupanj diverzifikacije rizika ulaganja.
(2) Imovina AIF-a s javnom ponudom isključivo se može sastojati od:
1. prenosivih vrijednosnih papira ili instrumenata tržišta novca:
a) koji su uvršteni ili se njima trguje na uređenom tržištu u smislu zakona koji uređuje tržište kapitala u Republici Hrvatskoj i/ili državi članici,
b) kojima se trguje na drugom uređenom tržištu u Republici Hrvatskoj i/ili državi članici, koje redovito posluje, priznato je i otvoreno za javnost,
c) koji su uvršteni u službenu kotaciju burze u trećoj državi ili kojima se trguje na drugom uređenom tržištu u trećoj državi koje redovito posluje, priznato je i otvoreno za javnost, pod uvjetom da je takvo ulaganje predviđeno prospektom AIF-a s javnom ponudom,
2. ostalih financijskih instrumenata koji su zakonom koji uređuje otvorene investicijske fondove s javnom ponudom i podzakonskim propisima donesenim na temelju tog zakona, a koji se odnose na dozvoljena ulaganja i ograničenja ulaganja UCITS fondova, određeni kao prenosivi vrijednosni papiri,
3. nedavno izdanih prenosivih vrijednosnih papira, pod sljedećim uvjetima:
a) uvjeti izdanja uključuju obvezu da će izdavatelj podnijeti zahtjev za uvrštenje u službenu kotaciju burze ili na drugo uređeno tržište koje redovito posluje, priznato je i otvoreno za javnost,
b) takvo ulaganje predviđeno je prospektom, i
c) uvrštenje će se izvršiti u roku od jedne godine od dana izdanja. U protivnom će se prenosivi vrijednosni papiri smatrati neuvrštenima,
4. udjela u sljedećim subjektima za zajednička ulaganja:
a) UCITS fondovima koji su odobrenje za rad dobili u Republici Hrvatskoj ili drugoj državi članici te udjela drugih otvorenih investicijskih fondova koji zadovoljavaju uvjete iz članka 3. stavka 1. točke 2. podtočaka a) i b) Zakona o otvorenim investicijskim fondovima s javnom ponudom (»Narodne novine«, broj 16/13 i 143/14) koji su odobrenje za rad dobili u Republici Hrvatskoj, drugoj državi članici ili u trećoj državi, pod sljedećim uvjetima:
– takvi drugi investicijski fondovi dobili su odobrenje za rad od strane Agencije odnosno nadležnog tijela države članice ili nadležnog tijela treće države s kojima je osigurana suradnja s Agencijom, a koji podliježu nadzoru za koji Agencija smatra da je istovjetan onome propisanom Zakonom,
– razina zaštite za imatelje udjela drugih investicijskih fondova istovjetna je s onom koja je propisana za imatelje udjela UCITS fondova, te su, posebice, propisi za odvojenost imovine, zaduživanje, davanje zajmova i prodaju prenosivih vrijednosnih papira i instrumenata tržišta novca bez pokrića istovjetni zahtjevima propisanima zakonom koji uređuje osnivanje i poslovanje otvorenih investicijskih fondova s javnom ponudom,
– o poslovanju drugih