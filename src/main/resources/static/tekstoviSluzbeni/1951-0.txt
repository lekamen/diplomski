100 18.09.2015 Pravilnik o vođenju evidencije i dokumentacije pružatelja socijalnih usluga, te načinu i rokovima za dostavu izvješća
MINISTARSTVO SOCIJALNE POLITIKE I MLADIH
1952
Na temelju članka 162. stavak 2., članka 168. stavak 2., članka 171. stavak 2. i članka 173. stavak 2. Zakona o socijalnoj skrbi (»Narodne novine«, broj: 157/13 i 152/14) ministrica socijalne politike i mladih donosi
PRAVILNIK
O VOĐENJU EVIDENCIJE I DOKUMENTACIJE PRUŽATELJA SOCIJALNIH USLUGA, TE NAČINU I ROKOVIMA ZA DOSTAVU IZVJEŠĆA
I. OPĆE ODREDBE
Članak 1.
(1) Ovim Pravilnikom propisuje se sadržaj i način vođenja evidencije i dokumentacije o korisnicima, vrstama usluga i drugim pitanjima važnim za rad pružatelja socijalnih usluga te način i rokovi za dostavu izvješća.
(2) Izrazi koji se koriste u ovom Pravilniku, a imaju rodno značenje koriste se neutralno i odnose se jednako na muški i ženski spol.
Članak 2.
Sadržaj evidencije i dokumentacije utvrđuje se prema korisničkim skupinama i vrsti socijalne usluge sukladno Pravilniku o minimalnim uvjetima za pružanje socijalnih usluga (»Narodne novine«, broj 40/14).
Članak 3.
Pružatelj usluga koji provodi program osnovnog i srednjoškolskog obrazovanja vodi evidencije sukladno propisma ministarstva nadležnog za obrazovanje.
II. SADRŽAJ EVIDENCIJE I DOKUMENTACIJE
1. PRUŽATELJI USLUGA ZA DJECU I MLAĐE PUNOLJETNE OSOBE BEZ RODITELJA ILI BEZ ODGOVARAJUĆE RODITELJSKE SKRBI
Članak 4.
Pružatelji usluga za djecu i mlađe punoljetne osobe bez roditelja ili bez odgovarajuće roditeljske skrbi vode evidenciju i dokumentaciju za usluge:
1. smještaja,
2. smještaja uz stanovanje odgajatelja (u daljnjem tekstu: smještaj),
3. smještaja u obiteljskom domu,
4. smještaja trudnice ili roditelja s djetetom do godine dana života djeteta (u daljnjem tekstu: smještaj),
5. organiziranog stanovanja uz sveobuhvatnu podršku (u daljnjem tekstu: organizirano stanovanje),
6. organiziranog stanovanja uz stanovanje odgajatelja (u daljnjem tekstu: organizirano stanovanje),
7. organiziranog stanovanja uz povremenu podršku (u daljnjem tekstu: organizirano stanovanje),
8. poludnevnog i cjelodnevnog boravka (u daljnjem tekstu: boravak),
9. savjetovanja i pomaganja primarnih ili udomiteljskih obitelji, savjetovanja i pomaganja djeci i mladima nakon izlaska iz skrbi i djeci smještenoj u udomiteljskim obiteljima te
10. savjetovanja i pomaganja posvojiteljskim obiteljima.
Sadržaj evidencije – usluge smještaja, organiziranog stanovanja i boravka
Članak 5.
Pružatelj usluga smještaja, organiziranog stanovanja i boravka iz članka 4. ovoga Pravilnika dužan je voditi sljedeću evidenciju o korisnicima i vrstama usluga:
1. matična knjiga korisnika,
2. pomoćna knjiga (osim smještaja u obiteljskom domu),
3. kartoteka osobnih listova korisnika,
4. knjiga dnevne evidencije (osim pružatelja usluge iz članka 4. točke 7. koji vodi evidenciju zapažanja),
5. evidencija smještaja djece bez pratnje – stranih državljana u Republici Hrvatskoj (osim smještaja u obiteljskom domu),
6. evidencija zaprimljenih zahtjeva.
Članak 6.
Matična knjiga korisnika vodi se za sve korisnike usluga smještaja, organiziranog stanovanja i boravka, sadrži:
1. opće podatke o pružatelju usluga i matičnoj knjizi (naziv županije, općine/grada, naziv i sjedište pružatelja usluga i podružnice pružatelja usluga, redni broj matične knjige, naznaku i podatak o matičnim brojevima i razdoblju koje knjiga obuhvaća, te osobno ime i potpis ravnatelja/predstavnika u vrijeme početka vođenja knjige i u vrijeme završetka vođenja knjige),
2. redni broj u matičnoj knjizi,
3. osobno ime, ime oca/majke, osobni identifikacijski broj (OIB),
4. datum i mjesto rođenja,
5. prebivalište/boravište,
6. državljanstvo/država podrijetla djece bez pratnje – stranih državljana u Republici Hrvatskoj,
7. vrsta socijalne usluge,
8. klasa, urudžbeni broj i datum izdavanja rješenja nadležnog centra za socijalnu skrb o priznatoj usluzi,
9. smještaj korisnika prije dolaska kod pružatelja usluge na smještaj (kod roditelja,