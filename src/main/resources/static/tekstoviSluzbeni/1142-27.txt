 predstavnika bio prisutan cijelo vrijeme trajanja sjednice, samo se sjeća kako su kamere bile prisutne prvih 15 – 20 minuta sjednice. Navodi kako se ne sjeća je li još netko bio prisutan sjednici, ali je sjednica bila otvorena za javnost. Svjedok navodi kako nije čuo da bi netko od sudionika dao spornu izjavu u vezi cijena vezova za 2013. godinu. Zaključke sa navedene sjednice Udruženja i ono o čemu se razgovaralo na istoj, svjedok je prenosio upravi NCP grupe jer je on savjetnik za strategiju i razvoj NCP grupe. Navodi da nije komunicirao s marinom Mandalinom, već isključivo na razini NCP grupe, s obzirom na to da je u tom trenutku bio postupak preuzimanja marine Mandalina u sastav Dogus grupe. Svjedok navodi kako je Dogus grupa tijekom prosinca 2012. preuzela vlasništvo nad Marinom Mandalina. Na sjednici Udruženja od 25. listopada 2012. nije najavljivao ni razgovarao o budućim cijenama vezova ili usluga marine Mandalina niti je to mogao. Pojašnjava kako s obzirom da je u tom trenutku bio postupak preuzimanja marine Mandalina od drugog vlasnika, stoga nije ni mogao razgovarati o budućim cijenama marine. U listopadu 2012. su vlasnici marine Mandalina bili NCP grupa i Dogus grupa, ali je tada u tijeku bio postupak preuzimanja marine Mandalina u cjelokupno vlasništvo Dogus grupe. Ne zna koliko je točno udjela u marini Mandalina imala Dogus grupa u listopadu 2012., ali je moguće da je imala 70% udjela. Menadžment marine Mandalina u listopadu 2012. je vodila Dogus grupa odnosno A.E., a Dogus grupa je 2009. godine preuzela menadžment marine Mandalina. Svjedok navodi kako u listopadu 2012. nije bio zaposlen u marini Mandalina, jer je bio zaposlenik NCP grupe, niti je imao punomoć za zastupanje marine Mandalina na sjednicama Udruženja, niti je dobio bilo kakve upute od marine Mandalina ili A.E. osobno. Na popisima nazočnih na sjednicama Udruženja je uvijek navodio da zastupa NCP grupu. Navodi kako je smatrao da marinu Mandalina na sjednicama Udruženja zastupa kao zaposlenik NCP grupe. Pozive za sjednicu Udruženja je dobivao na svoj e-mail. Nastavio je sudjelovati na sjednicama Udruženja i nakon prosinca 2012., kao predstavnik NCP grupe, a imao je i punomoć za zastupanje marine Frapa, čiju je punomoć znao dobivati i prije i poslije listopada 2012.
Svjedok navodi kako je praksa bila da se zapisnici verificiraju i da je to tako u posljednjih 25 godina u kojem razdoblju je svjedok bio član Udruženja, a u dva mandata i predsjednik istog. Pojašnjava kako su od poslovne tajnice Udruženja putem e-maila nekoliko dana nakon održavanja sjednice dobili zapisnik na koji su mogli staviti primjedbe. O zapisniku s prethodne sjednice se raspravljalo na prvoj točki dnevnog reda. Ukoliko nitko nije imao primjedbe, jednoglasno se glasalo za usvajanje zapisnika, a ukoliko je netko imao primjedbe, primjedba bi se razjasnila pa bi se onda opet glasalo o urednom zapisniku. Ako na dnevnom redu nije bila točka o usvajanju zapisnika prethodne sjednice, u tom slučaju se nije raspravljalo o zapisniku s prethodne sjednice. Svjedok navodi da ne zna što je u Poslovniku o radu Udruženja navedeno u svezi verifikacije zapisnika.
Predstavnica ACI-ja je stavila primjedbu na iskaz svjedoka u dijelu koji se odnosi na korištenje izraza »verifikacija« obzirom da iz samog iskaza svjedoka proizlazi da je isti ne razumije što taj termin podrazumijeva sukladno Poslovniku o radu Udruženja ili općenito kada se taj izraz koristi.
Svjedok I, u bitnome je naveo kako je bio prisutan sjednici Udruženja od 25. listopada 2012., od početka do kraja sjednice, jer ga je zanimala tema iste. Uz predstavnike članica Udruženja, na navedenoj sjednici je bilo predstavnika medija s obzirom da se tada u Biogradu na Moru održavao sajam. Predstavnici medija su bili prvih 10-15 minuta nakon čega su otišli. Također je navedenoj sjednici prisustvovao i novinar časopisa »More«, koji je bio samo prvih 10 – 15 minuta. Na navedenoj sjednici se razgovaralo o tri temeljna pitanja uobičajena za takve