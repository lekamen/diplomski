 odredbe
Definicija
Članak 100.
(1) Javna služba u području poljoprivrede je ovim Zakonom ili zakonom kojim se uređuju pojedina područja javnih usluga u poljoprivredi određena djelatnost pri čijoj provedbi izvođač ima određene obveze u javnom interesu (u daljnjem tekstu: obveze javne službe).
(2) Ako je provedba javne službe u području poljoprivrede povezana s javno-privatnim partnerstvom, na taj odnos primjenjuju se odredbe zakona kojim se uređuje javno-privatno partnerstvo.
(3) Način provedbe pojedinih javnih službi u području poljoprivrede propisuje se ovim Zakonom i zakonom kojim se uređuju pojedina područja javnih službi u poljoprivredi.
Obveze javnih službi na području poljoprivrede
Članak 101.
(1) Obveze javne službe na području poljoprivrede su:
– trajno i neprekidno obavljanje djelatnosti i pružanje usluga
– pružanje usluga za svaku fizičku ili pravnu osobu koja se bavi poljoprivrednom djelatnosti u skladu s ovim Zakonom ili iskazuje javni interes
– obavljanje djelatnosti i pružanje usluga po određenom programu
– obavljanje djelatnosti i pružanje usluga po određenoj cijeni.
(2) Za provedbu ovoga Zakona mogu se odrediti i druge obveze javne službe.
(3) Obveze pojedinih javnih službi iz stavka 2. ovoga članka mogu se detaljnije urediti uredbom Vlade ili aktom o koncesiji, osim ako posebnim propisima nije utvrđeno drukčije.
(4) Ako izvođač javne službe ne osigura usluge javne službe osobi kojoj je to dužan osigurati ili ne osigura uslugu po propisanoj cijeni i drugim propisanim uvjetima, korisnik usluge može obavijestiti Ministarstvo koje će provesti upravni nadzor.
Oblici obavljanja javne službe na području poljoprivrede
Članak 102.
(1) Javnu službu na području poljoprivrede mogu obavljati javne ustanove i druge pravne osobe kojima se sredstva za plaće osiguravaju u državnom proračunu.
(2) Republika Hrvatska može osnovati javnu ustanovu za obavljanje specijaliziranih i posebnih stručnih službi u okviru javne službe u području poljoprivrede.
Financiranje javne službe
Članak 103.
(1) Javna služba na području poljoprivrede financira se iz:
– cijene za pruženu uslugu
– državnog proračuna Republike Hrvatske i proračuna jedinica lokalne i (područne) regionalne samouprave
– ostalih izvora.
(2) Republika Hrvatska financira ili subvencionira pojedine usluge javne službe u poljoprivredi u skladu s programom javnih službi.
(3) Izvođači javnih službi trebaju sredstva iz državnog proračuna Republike Hrvatske za financiranje programa javnih službi namijeniti samo za provedbu programa javne službe.
Cijene usluga javne službe
Članak 104.
(1) Korisnici usluga javnih službi u području poljoprivrede u cjelini plaćaju cijenu za svaku uslugu, s time da se cijene za pojedine usluge za korisnike subvencioniraju na način da korisnici plaćaju dio cijene ili je usluga besplatna za korisnike.
(2) Upravno vijeće svake javne službe u području poljoprivrede, uz suglasnost Ministarstva, utvrđuje cijene usluga te visinu i izvor za subvencioniranje cijene iz stavka 1. ovoga članka.
Program javne službe
Članak 105.
Upravno vijeće pojedine javne službe u području poljoprivrede donosi program rada javne službe i financijski plan, osim ako nije drukčije određeno posebnim zakonom.
Javne ustanove u poljoprivredi
Članak 106.
(1) Javne ustanove u poljoprivredi su pravne osobe koje na temelju zakona imaju javne ovlasti te obavljaju stručne i upravne poslove koji se odnose na poljoprivredno-savjetodavnu djelatnost, uzgojno-selekcijski i reprodukcijski rad u stočarstvu, sjemenarstvo i rasadničarstvo, zaštitu bilja, zaštitu zdravlja, dobrobit i očuvanje bioraznolikosti domaćih životinja, vinogradarstvo i vinarstvo, voćarstvo, maslinarstvo, povrćarstvo, poljoprivredno zemljište, unapređenje ruralnoga prostora, operativnu provedbu mjera poljoprivredne politike i drugo.
(2) Ustanove iz stavka 1. ovoga članka pripremaju godišnja izvješća o radu koja donose upravna vijeća te ih dostavljaju Ministarstvu.
Agencija za plaćanja
Članak 107.
(1) Operativna provedba mjera