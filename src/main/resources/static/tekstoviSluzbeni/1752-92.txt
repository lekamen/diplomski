 članovi, bio ovlašten za vođenje prekršajnog postupka protiv okr. M. G., a radi prekršaja iz čl. 63. st. 1. toč. 16. Zakona o deviznom poslovanju
... s obzirom na činjenicu da je optuženik bio u konkretnom predmetu voditelj postupka, a time i najbolje poznavao predmet, imao je mogućnost utjecati na članove vijeća u pogledu visine kazne pogodujući na taj način u konkretnom predmetu u korist M. G., kao počinitelja prekršaja. ... Pravilno je sud prvog stupnja ocijenio da je iskaz svjedoka L. Z. Č., objektivan i da se radi o osobi iz čijeg iskaza proizlazi da onaj tko provodi postupak te izradi nacrt odluke ima najbolji uvid u sadržaj spisa predmeta pa da se ona, kao član vijeća, nekada prikloni glasu voditelja postupka, što je i logično, jer između članova vijeća postoji međusobnog povjerenja. ...
Slijedom navedenog, prvostupanjski sud u pobijanoj presudi ispravno zaključuje da je vijeće tijelo koje donosi odluku, ali onaj tko vodi postupak izrađuje kako nacrt rješenja, tako i konačno rješenje te izvještava ostala dva člana vijeća o tome što je utvrđeno u samom postupku. Dakle, vijeće je to koje određuje visinu kazne, a načelnica može samo sugerirati manju ili veću kaznu, što za vijeće nije obvezujuće. Stoga, upravo tako pravilno utvrđene činjenice po prvostupanjskom sudu, suprotno navodima žalbe, ukazuju da je optuženik u vođenju predmetnog prekršajnog postupka objektivno bio u mogućnosti pogodovati G., kako prilikom izrade nacrta rješenja tako i konačnog rješenja, na način da utječe na članove vijeća prilikom odmjeravanja visine novčane kazne.«
296. U presudi broj: III Kr 141/07-3 od 27. veljače 2008. Vrhovni sud obrazložio je razliku između zakonskog pojma »u službi« (koji se spominje, primjerice, kod kaznenog djela pronevjere iz članka 345. stavka 1. KZ-a/97) i zakonskog pojma »službena osoba« (koji se spominje kod kaznenog djela primanja mita i niza drugih kaznenih djela):
»... počinitelj kaznenog djela pronevjere iz članka 345. stavka 1. Kaznenog zakona može biti svaka osoba kojoj su novac, vrijednosni papiri ili druge pokretne stvari povjerene u službi ili uopće na radu, a ne samo neka od službenih osoba određenih člankom 89. stavkom 3. Kaznenog zakona. Krug osoba navedenih u stavku 3. članka 89. Kaznenog zakona odnosi se samo na kaznena djela u kojima je službena osoba izrijekom označena kao počinitelj kaznenog djela (primjerice – kaznenih djela iz članka 122. stavka 3., članka 210. stavka 4. i članka 207. Kaznenog zakona). Dakle, pogrešno je termin ‘u službi’ izjednačavati s pojmom službene osobe, ...«
297. Konačno, Vrhovni sud naznačio je u presudi broj: I Kž 904/05-8 od 13. lipnja 2006. veći značaj korupcijskih kaznenih djela kad ih čine »dužnosnici« za razliku od ostalih službenih osoba:
»Prema odredbi čl. 89. st. 3. KZ-a službene osobe su i službenici u točno nabrojenim tijelima vlasti, pa i tijelima sudbene vlasti, ali i nositelji pravosudnih dužnosti, suci, državni odvjetnici i njihovi zamjenici itd. Krug ovlasti službenika i dužnosnika različit je, pri čemu su daleko veće ovlasti dužnosnika. Već iz tog razloga nije bez značaja okolnost koja je službena osoba počinila kazneno djelo.
Optuženica je, prije preuzimanja dužnosti suca prisegla da će se u obavljanju sudačke dužnosti pridržavati Ustava i zakona, da će suditi po najboljem znanju svjesno i nepristrano i da će štititi, između ostalog zakonom utvrđene slobode prava čovjeka i građana.
Počinjenjem kaznenih djela za koje je proglašena krivom optuženica je izigrala povjerenje tijela koja su učestvovala u njezinom imenovanju, ali je pogazila i prisegu koju je dala prilikom stupanja na dužnost.
Upravo radi toga zlouporaba položaja i ovlasti od strane suca zaslužuje veću osudu društva, nego li zlouporaba drugih službenih osoba koje nisu dužnosnici, pa je tu okolnost, kao otegotnu, cijenio i ovaj sud.«
U istoj je presudi Vrhovni sud također utvrdio da »optuženici ne bi mogli doći do imovinske koristi da žaliteljica nije obavljala dužnost suca. Upravo koristeći tu