te pravnim pitanjima važnim za raspravljanje o stegovnoj odgovornosti stranke.
(3) Iznimno od stavka 1. ovoga članka, nadređena osoba, kada nije u mogućnosti ispitati stranku ili svjedoka, pribavit će njihove pisane izjave.
(4) Nadređena osoba zaključkom o pokretanju stegovnog postupka može odrediti osobu i rok u kojem će ta osoba utvrditi činjenično stanje i prikupiti dokaze potrebne za odlučivanje o stegovnoj odgovornosti stranke. Nadređena osoba će, u pravilu, odrediti časnika pravne struke kao osobu koja će utvrditi činjenično stanje, prikupiti dokaze te podnijeti pisano izvješće o poduzetim radnjama s prijedlogom mjera za daljnje postupanje.
Članak 12.
Nakon što utvrdi činjenično stanje i prikupi dokaze o počinjenju stegovne pogreške, odnosno kada preispita navode iz izvješća osobe koju je zadužila za utvrđivanje činjeničnog stanja i prikupljanje dokaza, osoba koja je donijela zaključak o pokretanju stegovnog postupka može:
1. nadopuniti predmet ili vratiti spis predmeta podređenoj osobi zaduženoj za utvrđivanje činjeničnog stanja i prikupljanje dokaza s nalogom i uputom za nadopunu
2. odlučiti o stegovnoj odgovornosti stranke
3. obustaviti postupak.
Članak 13.
Nadređena osoba rješenjem će obustaviti stegovni postupak ako utvrdi:
1. da je nastupila zastara vođenja stegovnog postupka
2. da je stranka umrla
3. da je stranka izgubila status vojne osobe
4. da postoje druge zapreke za vođenje postupka.
Članak 14.
(1) Nadređena osoba stranku će osloboditi od stegovne odgovornosti ako utvrdi:
1. da nije počinjeno kršenje vojne stege
2. da stranka nije stegovno odgovorna
3. da nije dokazano da je stranka počinila stegovnu pogrešku.
(2) Ako nadređena osoba utvrdi odgovornost stranke za stegovnu pogrešku, rješenjem će joj izreći stegovnu mjeru.
(3) Ako ocijeni da je stranka počinila stegovni prijestup, podnijet će stegovnu prijavu Vojnostegovnom sudu.
(4) Iznimno od stavka 3. ovoga članka, ako nadređena osoba nije ovlaštena podnijeti stegovnu prijavu, bez odgode će ustupiti spis predmeta osobi ovlaštenoj za podnošenje stegovne prijave.
(5) U slučaju iz stavka 4. ovoga članka, osoba ovlaštena za podnošenje stegovne prijave može:
1. ako smatra da je predmet potrebno nadopuniti – nadopuniti ga sama ili vratiti spis predmeta osobi koja joj je spis ustupila, s nalogom i uputom za nadopunu
2. ako utvrdi odgovornost stranke za stegovnu pogrešku – izreći stranci stegovnu mjeru
3. ako utvrdi postojanje razloga za obustavu postupka – rješenjem obustaviti postupak
4. ako utvrdi postojanje razloga za oslobađanje stranke od stegovne odgovornosti – donijeti rješenje kojom se stranku oslobađa od odgovornosti
5. ako ocijeni da je stranka počinila stegovni prijestup – podnijeti stegovnu prijavu Vojnostegovnom sudu.
2. Postupak po žalbi
Članak 15.
(1) Protiv rješenja kojim je izrečena stegovna mjera može se u roku od 15 dana od dana primitka rješenja izjaviti žalbu Vojnostegovnom sudu.
(2) Žalbu se podnosi pisano i predaje se neposredno nadređenoj osobi. Neposredno nadređena osoba nakon što zaprimi žalbu dužna ju je u roku od tri dana proslijediti nadređenoj osobi koja je izrekla stegovnu mjeru.
Članak 16.
(1) Osoba koja je izrekla stegovnu mjeru, dužna je utvrditi je li žalba dopuštena, pravovremena i je li ju podnijela ovlaštena osoba.
(2) Osoba iz stavka 1. ovoga članka rješenjem će odbaciti nedopuštenu, nepravovremenu i od neovlaštene osobe izjavljenu žalbu.
(3) Protiv rješenja iz stavka 2. ovoga članka može se podnijeti žalbu Vojnostegovnom sudu u roku od 15 dana od dana primitka rješenja.
(4) Ako Vojnostegovni sud, postupajući u povodu žalbe protiv rješenja iz stavka 2. ovoga članka utvrdi da ne postoje razlozi za odbacivanje žalbe, poništit će rješenje o odbacivanju žalbe i riješiti odbačenu žalbu.
Članak 17.
(1) Ako su žalbeni razlozi utemeljeni, a nije potrebno postupak nadopuniti, osoba koja je izrekla stegovnu mjeru može donijeti rješenje kojim će zamijeniti pobijano rješenje.
(2) Ako osoba iz stavka 1. ovoga članka nakon razmatranja