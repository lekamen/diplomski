 namijenjenom ostvarenju posebnih državnih i javnih interesa, kojim se u normativnom obliku izražava snažna osuda nacije zbog devastacije javnog poretka zemlje, kojemu je u središtu povrat društvenoj zajednici te protupravno ostvarene (nerazmjerne) imovinske koristi.
To jasno proizlazi iz članka 7. stavka 1. ZoNKD-RPiPP-a, prema kojemu je središnje zakonsko obilježje RPiPP-djela/31-4 upravo nerazmjerna imovinska korist koja je protupravno pribavljena iskorištavanjem ratnog stanja na štetu stanovništva, gospodarskih potencijala društva i državne imovine (v. zakonski okvir članka 7. stavka 1. ZoNKD-RPiPP-a u točkama od 167. do 172.).
128. Ustavni sud na kraju podsjeća da se RPiPP-djela/31-4 vezuju uz konkretne događaje u okviru kojih novi stavak 4. članka 31. Ustava definira vrijeme njihova počinjenja (»vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države«, to jest razdoblje od 30. svibnja 1990. do 15. siječnja 1998.).
129. Od tih je događaja do danas već proteklo između 17 i 25 godina, ovisno o vremenu počinjenja konkretnog kaznenog djela. Kako je naglasio ESLJP u predmetu Varnava i drugi protiv Turske (presuda, veliko vijeće, 18. rujna 2009., zahtjevi br. 16064/90 i dr., § 161.) »pamćenje svjedoka slabi protekom vremena, svjedoci mogu umrijeti« (također i počinitelji kaznenih djela – op. Ustavnog suda) »ili im se može izgubiti trag, dokazi se mogu izmijeniti ili mogu nestati i mogućnosti da se vodi djelotvorna istraga mogu se znatno smanjiti, a samo ispitivanje Suda i njegova presuda mogli bi izgubiti smisao i djelotvornost«. Drugim riječima, »priroda situacije može biti takva da protek vremena utječe na ono o čemu je pokrenuto pitanje«.
130. Slijedom toga, pravna priroda samih RPiPP-djela/31-4, iznimni državni i javni interes za progon njihovih počinitelja, a posebno za vraćanjem društvenoj zajednici protupravno pribavljene imovinske koristi učinjene tim djelima, zajedno sa zahtjevom da sudovi »ne odlučuju na temelju dokaza koji su mogli postati nepotpuni uslijed proteka vremena« jer se time zadire u optuženikovo pravo na pravično suđenje (v. presudu ESLJP-a Coëme i drugi protiv Belgije u točki 114.1.), govore u prilog tome da novi stavak 4. članka 31. Ustava zahtijeva žurnost postupanja nadležnih državnih tijela.
131. Stoga se može smatrati posebnom ustavnom obvezom tijela kaznenog progona da, zbog iznimnog državnog i javnog interesa, pokažu ekspeditivnost i inicijativu te pokreću istrage u tim slučajevima bez prekomjernog otezanja.
C) PRIMJENA ČLANKA 31. STAVKA 4. USTAVA I ZoNKD-RPiPP-a NA KONKRETAN SLUČAJ
132. Ustavni sud ponavlja da je za kazneno djelo ratnog profiterstva prethodno potrebno dokazati da je osoba počinila odgovarajuće djelo/31-1 iz kataloga kaznenih djela označenih u ZoNKD-RPiPP-u za koje na dan stupanja na snagu Promjene Ustava/2010 (16. lipnja 2010.) nije nastupila zastara. Tek nakon što se dokaže postojanje tog djela/31-1 i utvrdi da u vezi s njim nije nastupila zastara kaznenog progona, na sudu je da ocijeni ima li počinjeno djelo/31-1 zakonska obilježja RPiPP-djela/31-4 iz članka 7. ZoNKD-RPiPP-a. Samo ako bi odgovor na to pitanje bio potvrdan, došlo bi do počinjenja kaznenog djela ratnog profiterstva u smislu članka 1. ZoNKD-RPiPP-a.
133. Prethodna utvrđenja potvrđena su i u presudi Vrhovnog suda broj: I Kž 423/13-4 od 23. listopada 2013., iz koje na ovom mjestu treba ponoviti relevantni dio:
»... kako nisu dokaz(a)ni navodi optužbe u pogledu kaznenih djela zlouporabe položaja i ovlasti iz čl. 337. st. 4. u vezi st. 3. i st. 1. KZ/97 za koje u vrijeme odlučivanja nije nastupila zastara kaznenog progona, to se ovaj drugostupanjski sud nije upuštao u ocjenu počinjenja djela ratnog profiterstva prema čl. 1. i čl. 7. st. 1. u vezi čl. 5. toč. 13. Zakona o nezastarijevanju kaznenih djela ratnog profiterstva i kaznenih djela iz pretvorbe i privatizacije.«
134. Polazeći od prigovora podnositelja, na Ustavnom sudu je da u ovom