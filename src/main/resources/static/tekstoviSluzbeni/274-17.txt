 jedinica, članak 4. stavak 6. (pribavljanje mišljenja lokalnih jedinica »koliko je to moguće«, »pravovremeno na odgovarajući način«) ne bi se razlikovao od članka 5. (obligatorna forma: »prethodno će se tražiti mišljenje«).
34.1. Ustavni sud dalje primjećuje da ZoFJLPRS ne spada u zakone za koje je nacionalni zakonodavac propisao, u skladu s Europskom poveljom, obvezu pribavljanja mišljenja lokalnih jedinica. Pa ni kad je riječ o promjeni područja lokalnih jedinica, nacionalni zakonodavac nije propisao takvu obvezu (nego samo obvezu pribavljanja mišljenja stanovnika takve lokalne jedinice). Ustavni sud je u odluci broj: U-I-3226/2006 od 9. srpnja 2008. (»Narodne novine« broj 95/08.) stoga izrijekom utvrdio:
»... pribavljanje mišljenja stanovnika pri promjeni područja zahtjev je članka 133. Ustava razrađen zakonom, a mišljenje dotične lokalne jedinice zahtjev je Europske povelje. Europska povelja, ... na temelju članka 140. Ustava Republike Hrvatske dio je unutarnjeg pravnog poretka Republike Hrvatske i po pravnoj snazi iznad zakona te se neposredno primjenjuje. U konkretnom slučaju nije pribavljeno ... mišljenje dotične lokalne zajednice.«
Po toj je osnovi, (i) zbog nepoštovanja članka 5. Europske povelje, Ustavni sud u odluci broj: U-I-3226/2006 ukinuo pojedine odredbe Zakona o područjima županija, gradova i općina u Republici Hrvatskoj (»Narodne novine« broj 86/06., 125/06. – ispravak i 16/07. – ispravak).
34.2. Kad bi pravna situacija bila istovrsna ili slična onoj koja je prethodno opisana, Ustavni sud ne bi dvojio oko nužnosti ukidanja ZID-a ZoFJLPRS-a/14 zbog nepribavljanja mišljenja lokalnih jedinica. Međutim, pri donošenju ZID-a ZoFJLPRS-a/14 riječ je o posve drugačijoj pravnoj situaciji, za koju ni Europska povelja ni nacionalni zakonodavac ne postavljaju obligatorni zahtjev za pribavljanje mišljenja lokalnih jedinica.
Stoga ne postoji nesuglasnost ZID-a ZoFJLPRS-a/14 s člankom 4. stavkom 6. i člankom 9. stavkom 6. Europske povelje.
35. Na kraju treba primijetiti da je Ministarstvo financija u očitovanju naglasilo kako su lokalne jedinice bile upoznate s namjeravanim promjenama zakonodavnog, institucionalnog i strateškog okvira politike regionalnog razvoja Republike Hrvatske, koja je uključivala i ZoFJLPRS, te su načelno imale priliku dati svoja mišljenja i prijedloge.
S tim u vezi, Ustavni sud dužan je istaknuti da je, neovisno o nepostojanju formalnih pravnih zahtjeva obligatorne snage, razmjena mišljenja između središnjih državnih vlasti i lokalnih jedinica u svim pitanjima koja ih se tiču iznimno vrijedna tekovina demokratskih društava, jer učvršćuje ustavni okvir države i smanjuje tenzije između središnjih državnih vlasti i lokalnih jedinica kad je riječ o zakonskoj razradi ustavnih odredaba o lokalnoj samoupravi.
Iako ovaj predmet nije zahtijevao ispitivanje jesu li lokalne jedinice imale mogućnost dati svoje mišljenje i prijedloge u procesu pripreme promjena okvira politike regionalnog razvoja Republike Hrvatske, uključujući ZID ZoFJLPRS/14, Ustavni sud naglašava iznimnu važnost demokratskog zahtjeva da ta mogućnost doista bude stvarna, redovita, pravodobna i djelotvorna.
2) Navodni propusti s obzirom na vrijeme donošenja ZID-a ZoFJLPRS-a/14
36. Podnositelji su dalje prigovorili da su u vrijeme donošenja ZID-a ZoFJLPRS-a/14 proračuni lokalnih jedinica već bili pripremljeni i pred donošenjem pa je ZID ZoFJLPRS/14 značio izmjenu njihovih planova. Naime, proračuni su morali biti pripremljeni i pušteni u proceduru do 15. studenoga 2014., a izrade proračuna traju mjesecima te, sve da lokalne jedinice i imaju dostatno sredstava, nije moguće u roku koji im je ostavljen (19 kalendarskih, a u stvarnosti 11 radnih dana) izvršiti kvalitetnu preraspodjelu sredstava, a kamoli pronaći pa makar i samo planirati nove izvore financiranja za isto.
36.1. Iako prihvaća da je lokalnim jedinicama bio otežan rad na izradi i donošenju njihovih proračuna, Ustavni sud ne smatra da je u ovom ustavnosudskom postupku potrebno posebno