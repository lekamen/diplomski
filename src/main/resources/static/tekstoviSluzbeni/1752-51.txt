 hrvatska država je postala dužnik strane banke, s ciljem da na diplomatskom planu vodi i dobiva bitke i rat za svoju neovisnost i samostalnost. Uzimanje provizije od takvog posla od strane osobe kojoj je primarna dužnost bila zastupati i braniti interese Republike Hrvatske, a ne brinuti o vlastitom probitku na protuzakoniti način, imajući na umu i sve već naprijed istaknute okolnosti koje su obilježile inkriminirano razdoblje, ne može se okvalificirati na drugi način nego ratnim profiterstvom.«
2.2. Prigovori podnositelja
164. Temeljni je prigovor podnositelja da se na njega ZoNKD-RPiPP nije mogao primijeniti jer djelo/31-1, o kojem je riječ u slučaju Hypo, nije kazneno djelo ratnog profiterstva (to jest RPiPP-djelo/31-4). U ustavnoj tužbi te je tvrdnje obrazložio ovako:
»2. Prije svega obrana smatra kako je Županijski sud neosnovano u odnosu na inkriminaciju iz točke 1. prihvatio stav USKOK-a i primijenio Zakon o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije (dalje u tekstu: Zakon o ratnom profiterstvu). ...
Ne može se povjerovati da je ovaj postupak pokrenut iz principijelnih razloga jer je u hrvatskoj društvenoj tranziciji, a zatim i ratnim događanjima bilo mnogo osoba koje su na osnovu ovog zakona trebale biti optužene: od ‘junaka’ pretvorbe i korisnika menadžerskih kredita do lokalnih tajkuna, od dilera oružjem i trgovaca naftom do mešetara građevinskim zemljištem ...
Svi su oni u tom razdoblju protupravno ostvarivali enormne zarade i danas raspolažu ogromnim imetkom. I to je manje-više notorno.
Pravosuđe je to razdoblje prespavalo, društvo se u međuvremenu s time pomirilo i saživjelo, svi su oni danas respektabilni članovi društvene zajednice, uvažene osobe. I onda nakon petnaest godina USKOK pokreće prvi i jedini postupak za ratno profiterstvo baš protiv Ive Sanadera i baš u trenutku kada pada u političku nemilost.
On je optužen za kazneno djelo koje po svojem značaju nije ništa izuzetno od uobičajenih, a visina protupravne imovinske koristi koju je navodno pribavio, je minornog karaktera, u odnosu na široki krug stvarnih ratnih profitera koje se do danas još uvijek gotovo u pravilu ne dovodi u pitanje.
U takvoj situaciji bi Ivo Sanader, a i svi ostali, trebao povjerovati da je optužen bez političkog naloga i političkog utjecaja, da je sve rađeno po načelu legaliteta. Sud je u prvostupanjskoj presudi dao potpuno neosnovano, nelogično i kontradiktorno obrazloženje o osnovanosti primjene ovog Zakona na konkretan slučaj ne vodeći pri tome uopće računa da ne postoji nikakva korelacija između inkriminiranog postupanja okrivljenika i ratnog stanja za vrijeme trajanja Domovinskog rata, osim puke vremenske podudarnosti.
Možemo se uvjetno složiti sa zaključkom suda da je uslijed ‘raspada bivše države, agresije, a zatim i ratnog stanja nastala potreba hitne i izvanredne kupnje više zgrada veleposlanstva RH’. Možemo se također složiti i sa drugim utvrđenjem suda da je zbog ratnog stanja RH bila u nepovoljnom ‘kreditnom položaju’ zbog čega je teško bilo uopće dobiti kredit – pronaći davatelje kredita iz inozemstva, te da su posebno bile nepovoljne vrlo visoke kamatne stope. No, ne vidimo da su te okolnosti na bilo koji način doprinijele počinjenju inkriminiranog djela.
VSRH daje dodatne argumente koji bi trebali održati tezu prvostupanjske presude da se kod ovog kaznenog djela radi o ratnom profiterstvu te određenu tvrdnju koju je prvostupanjski sud tek spomenuo (kupnja zgrada veleposlanstava zbog potrebe širenja istine o Domovinskom ratu) elaborira znatno šire, na čitave dvije str. presude. No, pri tome apsolutno zanemaruje bitne činjenice, protivno povijesnim činjenicama stvara ‘društveni kontekst« koji bi trebao predstavljati ‘okolnosti’ koje bi inkriminirano djelo trebali činiti kaznenim djelom ratnog profiterstva. Pri tome se parolaški govori o navodnoj kriminalnoj aktivnosti optuženog Ive Sanadera u situaciji kada je hrvatska država zahvaćena ratom, da je kao mlada 