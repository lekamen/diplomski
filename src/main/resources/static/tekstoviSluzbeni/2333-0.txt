123 11.11.2015 Pravilnik o naknadi troškova u prekršajnom pos­tupku
MINISTARSTVO PRAVOSUĐA
2334
Na temelju članka 138. stavka 7. Prekršajnog zakona (»Narodne novine«, broj 107/07, 39/13, 157/13 i 110/15), ministar pravosuđa donosi
PRAVILNIK
O NAKNADI TROŠKOVA U PREKRŠAJNOM POSTUPKU
I. OPĆE ODREDBE
Članak 1.
Ovim Pravilnikom potanje se propisuju uvjeti, visina i način isplate naknade troškova u prekršajnom postupku te nagrada osobama koje ova prava ostvaruju na temelju Prekršajnog zakona i posebnih propisa.
Članak 2.
(1) Naknadu troškova i nagradu određuje sud na zahtjev osobe koja ima pravo na naknadu odnosno nagradu.
(2) Osobu koja neposredno u postupku kod suda ostvaruje pravo na naknadu troškova odnosno nagradu sud će poučiti o tom pravu i upozoriti na gubitak prava ako zahtjev ne podnese odmah, osim ako zakonom i ovim Pravilnikom nije određeno drugačije.
(3) Upozorenje i izjava o zahtjevu za naknadu troškova odnosno nagradu unose se u zapisnik.
Članak 3.
Svjedok, vještak, tumač ili stručna osoba koja je istog dana kod istog suda u više predmeta sudjelovala u istom svojstvu ostvaruje pravo na naknadu u visini jednostrukog iznosa putnih troškova, dnevnice i izgubljene plaće odnosno izgubljene zarade, za svaki predmet u jednakom dijelu.
II. NAKNADA TROŠKOVA SVJEDOCIMA
1. Putni troškovi
Članak 4.
(1) Pravo na naknadu putnih troškova svjedoku obuhvaća naknadu za prijevoz sredstvima javnog prometa.
(2) Troškovi iz stavka 1. ovog članka obuhvaćaju izdatke za dolazak iz mjesta prebivališta odnosno boravišta ili iz mjesta iz kojeg je svjedok pozvan do mjesta gdje treba svjedočiti i za povratak u mjesto njegovog prebivališta odnosno boravišta ili mjesta iz kojeg je pozvan te izdatke za prijevoz sredstvima javnog prometa u mjestu prebivališta odnosno boravišta svjedoka ili mjesta iz kojeg je pozvan.
(3) Sredstva javnog prometa u smislu ovog Pravilnika su tramvaj, vlak, autobus, brod i zrakoplov.
(4) Ako iz objektivnih razloga ne može koristiti sredstvo javnog prometa za dolazak u sud radi svjedočenja, svjedok ima pravo na korištenje osobnog automobila prema propisima koji se primjenjuju na suce.
(5) Ako je svjedok za dolazak u sud radi svjedočenja koristio osobni automobil, dužan je zahtjevu za naknadu troškova priložiti izvješće o prijeđenom broju kilometara na najkraćoj dionici puta prema podacima Hrvatskog autokluba.
Članak 5.
(1) Pravo na naknadu putnih troškova svjedoku pripada za putovanje obavljeno najkraćim putem i najekonomičnijim prometnim sredstvom.
(2) Putni troškovi dokazuju se i obračunavaju na temelju priloženih isprava (računa).
Članak 6.
(1) Svjedok kojemu je uslijed bolesti, tjelesnih mana ili godina starosti potreban pratitelj ima pravo na naknadu troškova za pratitelja.
(2) Pravo na naknadu troškova za pratitelja svjedok ostvaruje prema odredbama članaka 4. i 5. ovog Pravilnika.
2. Troškovi za hranu i smještaj
Članak 7.
(1) Ako je vrijeme za dolazak svjedoka u sud radi svjedočenja izvan mjesta prebivališta, boravišta ili mjesta iz kojeg je svjedok pozvan trajalo od 8 do 12 sati, svjedok za nužne izdatke za hranu ima pravo na naknadu u visini 1/2 dnevnice, a za vrijeme dolaska u trajanju od 12 do 24 sata na naknadu u visini cijele dnevnice.
(2) Pravo na naknadu iz stavka 1. ovog članka priznaje se svjedoku u visini koja se priznaje sucu suda koji vodi postupak.
(3) Izdaci za smještaj odnosno noćenje priznaju se svjedoku u punom iznosu prema priloženom računu, do visine koja se priznaje sucu suda koji vodi postupak.
3. Naknada za izgubljenu plaću odnosno izgubljenu zaradu
Članak 8.
(1) Svjedoku zaposlenom izvan tijela državne uprave ili drugih tijela korisnika državnog proračuna pripada pravo na naknadu za izgubljenu plaću za vrijeme odsustvovanja s rada zbog dolaska po pozivu suda u svojstvu svjedoka.
(2) Na zahtjev svjedoka sud izdaje potvrdu za ostvarivanje naknade za izgubljenu plaću.
(3) Poljoprivrednicima, obrtnicima i drugim osobama koje samostalno obavljaju djelatnost osobnim radom sredstvima u vlasništvu