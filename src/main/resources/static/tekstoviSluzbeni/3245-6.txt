 ovlašteni zastupnik, prema uputama tog tijela.
(5) Nakon oznake CE, dodatne mjeriteljske oznake i mogućeg identifikacijskog broja prijavljenog tijela može slijediti i druga oznaka kojom se označuje poseban rizik ili poseban način uporabe vage.
Oznaka za ograničavanje uporabe
Članak 20.
Oznaka navedena u članku 8. stavku 8. i Dodatku III. točki 3. mora se staviti na vagu tako da je jasno vidljiva i neizbrisiva.
IV. PRIJAVLJIVANJE TIJELA ZA OCJENJIVANJE SUKLADNOSTI
Obavješćivanje
Članak 21.
Središnje tijelo državne uprave nadležno za mjeriteljstvo obvezno je službenim putem obavijestiti Europsku komisiju i druge države članice Europske unije o tijelima koja je ovlastilo za provedbu postupaka ocjenjivanja sukladnosti u skladu s odredbama ovoga Pravilnika.
Nadležno tijelo koje provodi prijavljivanje
Članak 22.
(1) Središnje tijelo državne uprave nadležno za mjeriteljstvo je ujedno i tijelo koje provodi prijavljivanje i odgovorno je za utvrđivanje i provedbu postupaka potrebnih za ocjenjivanje i prijavljivanje tijela za ocjenjivanje sukladnosti te za praćenje rada prijavljenih tijela, uključujući sukladnost s člankom 27. ovoga Pravilnika.
(2) Središnje tijelo državne uprave nadležno za mjeriteljstvo može prenijeti poslove ocjenjivanja sukladnosti hrvatskom nacionalnom akreditacijskom tijelu u smislu Uredbe (EZ) br. 765/2008.
Zahtjevi koji se odnose na nadležno tijelo koje provodi prijavljivanje
Članak 23.
(1) Tijelo koje provodi prijavljivanje mora raspolagati s dostatnim brojem stručno osposobljenih djelatnika za ispravnu provedbu svojih poslova te mora pri postupku prijavljivanja primjenjivati načela objektivnosti i nepristranosti te štititi tajnost prikupljenih podataka.
(2) Tijelo koje provodi prijavljivanje mora biti uspostavljeno na način da nije u sukobu interesa s tijelima za ocjenjivanje sukladnosti.
(3) Tijelo koje provodi prijavljivanje mora biti organizirano i djelovati na način da svaku odluku koja se odnosi na prijavljivanje tijela za ocjenjivanje sukladnosti donose mjerodavne osobe različite od onih koje provode ocjenjivanje.
(4) Tijelo koje provodi prijavljivanje ne smije nuditi niti obavljati poslove koje obavljaju tijela za ocjenjivanje sukladnosti kao ni usluge savjetovanja na tržišnoj ili konkurentskoj osnovi.
Obveze obavješćivanja za nadležno tijelo koje provodi prijavljivanje
Članak 24.
Središnje tijelo državne uprave nadležno za mjeriteljstvo obavještava Europsku komisiju o svojim postupcima vezanim uz ocjenjivanje i prijavljivanje tijela za ocjenjivanje sukladnosti te o praćenju rada tih tijela kao i o svim promjenama koje se na njih odnose te o tome obavještava središnje tijelo državne uprave nadležno za gospodarstvo.
Zahtjevi koje moraju ispunjavati prijavljena tijela
Članak 25.
(1) Tijelo za ocjenjivanje sukladnosti obavlja poslove ocjenjivanja sukladnosti samo na temelju rješenja o ovlaštenju koje je donijelo središnje tijelo državne uprave nadležno za mjeriteljstvo.
(2) Tijelo za ocjenjivanje sukladnosti, da bi moglo biti prijavljeno, mora ispunjavati uvjete utvrđene u stavcima od 3. do 11. ovoga članka.
(3) Tijelo za ocjenjivanje sukladnosti mora biti osnovano u Republici Hrvatskoj i imati pravnu osobnost.
(4) Tijelo za ocjenjivanje sukladnosti mora biti tijelo koje ima svojstvo treće strane neovisno o organizaciji ili vagi koju ocjenjuje.
Tijelo koje pripada poslovnoj udruzi ili interesnoj zajednici koje predstavljaju ili zastupaju poduzeća uključena u oblikovanje, proizvodnju, isporuku, sklapanje, uporabu ili održavanje vage koju ocjenjuje, može se smatrati tijelom za ocjenjivanje sukladnosti pod uvjetom da dokaže svoju neovisnost te da ne postoji sukob interesa.
(5) Tijelo za ocjenjivanje sukladnosti, njegovo rukovodstvo i djelatnici odgovorni za provedbu ocjenjivanja sukladnosti ne smiju biti konstruktor, proizvođač, distributer, uvoznik, instalater, kupac, vlasnik, korisnik ili održavatelj vaga koje se ocjenjuje, kao ni ovlašteni zastupnik niti jedne od tih strana. To ne isključuje uporabu