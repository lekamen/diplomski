124 13.11.2015 Pravilnik o izmjenama i dopunama Pravilnika o kliničkim ispitivanjima lijekova i dobroj kliničkoj praksi
MINISTARSTVO ZDRAVLJA
2367
Na temelju članka 8. stavka 3., članka 13. i članka 18. stavka 1. Zakona o lijekovima (»Narodne novine«, broj 76/2013 i 90/2014) ministar zdravlja donosi
PRAVILNIK
O IZMJENAMA I DOPUNAMA PRAVILNIKA O KLINIČKIM ISPITIVANJIMA LIJEKOVA I DOBROJ KLINIČKOJ PRAKSI
Članak 1.
U Pravilniku o kliničkim ispitivanjima lijekova i dobroj kliničkoj praksi (»Narodne novine«, broj 25/2015) u članku 3. stavku 1. briše se broj: »(1)«.
Iza definicije »Dosje o ispitivanom lijeku« dodaje se sljedeća definicija:
»Elektroničko podnošenje i odobravanje kliničkih ispitivanja (u daljnjem tekstu: e-POKI) je sustav koji omogućava jedinstveno podnošenje zahtjeva za provođenje kliničkog/neprofitnog ispitivanja, kao i evaluaciju i ocjenu zahtjeva od strane nadležnih tijela (Središnjeg etičkog povjerenstva i Ministarstva zdravlja) elektroničkim putem.«
Članak 2.
Iza članka 4. dodaje se članak 4.a koji glasi:
»Članak 4.a
(1) Pravna osoba može ustrojiti Jedinicu za klinička ispitivanja.
(2) Ustrojstvena jedinica iz stavka 1. ovoga članka obavlja poslove administrativne, tehničke i logističke podrške u provođenju kliničkih ispitivanja.«
Članak 3.
Iza članka 6. dodaje se članak 6.a koji glasi:
»Članak 6.a
Dokumentirana naobrazba o dobroj kliničkoj praksi iz članaka 5. i 6. ovoga Pravilnika ne smije biti starija od tri godine u trenutku podnošenja zahtjeva za provođenje kliničkog ispitivanja.«
Članak 4.
U članku 7. dodaje se novi stavak 2. koji glasi:
»(2) Klinička ispitivanja koja uključuju osobe s duševnim smetnjama ne mogu započeti bez ishođenja pozitivnog mišljenja Povjerenstva za zaštitu osoba s duševnim smetnjama Ministarstva pravosuđa.«
Dosadašnji stavak 2. postaje stavak 3.
Članak 5.
U članku 11. stavku 1. podstavak 8. briše se.
Podstavak 9. mijenja se i glasi:
»– prihvatljivost financijskog plana ispitivanja, koji uključuje specifikaciju naknade pravnoj osobi i ispitivačkom timu za obavljene posjete, naknade ispitanicima, kao i popis i cijenu usluga/ dijagnostičkih i terapijskih postupaka koje će se obavljati u pravnoj osobi prema planu ispitivanja te porez na dodanu vrijednost sukladno važećim propisima.«
Članak 6.
U članku 16. stavku 1. točki 1. iza riječi: »naziv ispitivanja« dodaju se riječi: »na hrvatskom i engleskom jeziku«.
U stavku 1. dodaju se nove točke 17. i 18. koje glase:
»17. oglas za uključivanje ispitanika i ostale pisane obavijesti za ispitanika na hrvatskom jeziku i latiničnom pismu,
18. mišljenje Povjerenstva za zaštitu osoba s duševnim smetnjama Ministarstva pravosuđa, u slučaju provođenja kliničkog ispitivanja u osoba s duševnim smetnjama,«
Stavak 3. mijenja se i glasi:
»(3) Podnositelj zahtjeva obvezan je, osim dokumentacije iz stavka 1. ovoga članka, Ministarstvu dostaviti:
– mišljenje Središnjeg etičkog povjerenstva,
– potpisani ugovor o kliničkom ispitivanju s pravnom osobom, sukladno odredbi članka 19. stavka 4. ovoga Pravilnika,
– IMPD,
– CTA obrazac na engleskom jeziku,
– ispunjeni obrazac iz Priloga III. koji je otisnut uz ovaj Pravilnik i čini njegov sastavni dio,
– dokaz o uplaćenoj upravnoj pristojbi.«
Članak 7.
Članak 19. mijenja se i glasi:
»(1) Ugovorom između podnositelja zahtjeva i pravne osobe u kojoj se ispitivanje planira provoditi moraju se utvrditi:
– ukupni troškovi provedbe kliničkog ispitivanja,
– troškovi koje snosi podnositelj zahtjeva, uključujući troškove medicinskih i drugih usluga pravne osobe u kojoj se provodi kliničko ispitivanje,
– visina naknade pravnim osobama, ispitivačima i ispitanicima,
– obveze podnositelja zahtjeva da snosi troškove svih dijagnostičkih postupaka i pretraga koje su predviđene planom ispitivanja.
(2) Ako pravna osoba ima ustrojenu ustrojstvenu jedinicu iz članka 4.a stavka 1. ovoga Pravilnika, ugovoreni iznos naknade pravnoj osobi i ispitivačkom timu za obavljene posjete raspoređuje se u omjeru 40% pravnoj osobi i 60% ispitivačkom