45 13.05.2016 Pravilnik o uvjetima i načinu polaganja ispita za ovlaštenog servisera te obliku i sadržaju službene iskaznice ovlaštenog servisera
DRŽAVNI ZAVOD ZA MJERITELJSTVO
1175
Na temelju članka 14. stavka 3. Zakona o mjeriteljstvu (»Narodne novine«, broj 74/14), ravnatelj Državnog zavoda za mjeriteljstvo donosi
PRAVILNIK
O UVJETIMA I NAČINU POLAGANJA ISPITA ZA OVLAŠTENOG SERVISERA TE OBLIKU I SADRŽAJU SLUŽBENE ISKAZNICE OVLAŠTENOG SERVISERA
I. OPĆE ODREDBE
Članak 1.
Ovim Pravilnikom propisuju se uvjeti i način polaganja ispita za ovlaštenog servisera (u daljnjem tekstu: ispit) te oblik i sadržaj službene iskaznice ovlaštenog servisera.
Članak 2.
Ispit je propisani način provjere znanja djelatnika ovlaštenog tijela koji obavlja poslove pripreme zakonitih mjerila za ovjeravanje.
II. POVJERENSTVO ZA POLAGANJE ISPITA
Članak 3.
(1) Ispit se polaže pred Povjerenstvom za polaganje ispita za ovlaštenog servisera (u daljnjem tekstu: Povjerenstvo).
(2) Na pitanja koja se odnose na Povjerenstvo iz stavka 1. ovoga članka, a koja nisu uređena ovim Pravilnikom odgovarajuće se primjenjuju odredbe Pravilnika o uvjetima i načinu polaganja ispita za ovlaštenog mjeritelja te obliku i sadržaju službene iskaznice ovlaštenog mjeritelja (»Narodne novine«, broj 2/16), kojima se uređuju pitanja Povjerenstva za polaganje ispita za ovlaštenog mjeritelja.
III. PRIJAVA I POLAGANJE ISPITA
Članak 4.
(1) Ispit može polagati osoba (u daljnjem tekstu: kandidat) koja ima:
– završenu srednju stručnu spremu i jednu godinu radnog iskustva na poslovima u području mjeriteljstva za koje je ovlaštenom tijelu u kojem je kandidat zaposlen dodijeljeno ovlaštenje
– završen preddiplomski sveučilišni studij ili stručni studij u trajanju od najmanje tri godine i jednu godinu radnog iskustva na poslovima u području mjeriteljstva za koje je ovlaštenom tijelu u kojem je kandidat zaposlen dodijeljeno ovlaštenje ili
– završen preddiplomski i diplomski sveučilišni studij ili integrirani preddiplomski i diplomski sveučilišni studij ili specijalistički diplomski stručni studij i jednu godinu radnog iskustva na poslovima u području mjeriteljstva za koje je ovlaštenom tijelu u kojem je kandidat zaposlen dodijeljeno ovlaštenje.
(2) Ovlašteno tijelo u kojem je kandidat zaposlen podnosi prijavu za polaganje ispita Državnom zavodu za mjeriteljstvo (u daljnjem tekstu: Zavod) na Obrascu prijave za polaganje ispita za ovlaštenog servisera koji je tiskan uz ovaj Pravilnik i njegov je sastavni dio (Prilog 1).
(3) Prijava za polaganje ispita mora sadržavati osobne podatke o kandidatu.
(4) Prijavi za polaganje ispita se prilaže dokaz o završenoj srednjoj stručnoj spremi odnosno dokaz o završenom preddiplomskom sveučilišnom studiju ili stručnom studiju u trajanju od najmanje tri godine odnosno dokaz o završenom preddiplomskom i diplomskom sveučilišnom studiju ili integriranom preddiplomskom i diplomskom sveučilišnom studiju ili specijalističkom diplomskom stručnom studiju.
(5) Prijavi za polaganje ispita prilaže se dokaz o radnom iskustvu iz stavka 1. ovoga članka.
Članak 5.
(1) Održavanje ispita organizira Zavod.
(2) Na pitanja koja se odnose na utvrđivanje da li kandidat ispunjava uvjete za polaganje ispita, na vrijeme polaganja ispita te na obavijest o mjestu i danu polaganja ispita, na odgađanje polaganja ispita i na odustanak od polaganja ispita, na popravni ispit, na način ocjenjivanja, te na vođenje zapisnika za vrijeme ispita, a koja nisu uređena ovim Pravilnikom odgovarajuće se primjenjuju odredbe članka 8. do članka 12. Pravilnika o uvjetima i načinu polaganja ispita za ovlaštenog mjeritelja te obliku i sadržaju službene iskaznice ovlaštenog mjeritelja (»Narodne novine«, broj 2/16).
Članak 6.
(1) Troškove polaganja ispita snosi ovlašteno tijelo koje upućuje djelatnika na polaganje ispita.
(2) Kandidatu koji je prijavio ispit i odgodio njegovo polaganje, uplaćeni iznos troškova polaganja priznaje se za naknadno polaganje ispita.
(3) Troškove polaganja ispita i troškove izobrazbe za