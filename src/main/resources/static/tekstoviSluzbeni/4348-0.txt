71 03.08.2016 Pravilnik o uvjetima, organizaciji i načinu obavljanja hitne medicine
MINISTARSTVO ZDRAVLJA
1697
Na temelju članka 109. stavka 3. Zakona o zdravstvenoj zaštiti (»Narodne novine«, broj 150/08, 71/10, 139/10, 22/11, 84/11, 12/12, 35/12, 70/12, 82/13, 22/14 i 154/14), na prijedlog Hrvatskog zavoda za hitnu medicinu, ministar zdravlja donosi
PRAVILNIK
O UVJETIMA, ORGANIZACIJI I NAČINU OBAVLJANJA HITNE MEDICINE
I. OPĆE ODREDBE
Članak 1.
(1) Ovim se Pravilnikom uređuju uvjeti, organizacija i način obavljanja djelatnosti hitne medicine kao zdravstvene djelatnosti od posebnog interesa za Republiku Hrvatsku.
(2) Izrazi koji se koriste u ovome Pravilniku, a imaju rodno značenje odnose se jednako na muški i ženski rod.
Članak 2.
Djelatnost hitne medicine organizirana je kao javna hitna medicinska služba koja se po stručno-medicinskoj doktrini i uz uporabu medicinske tehnologije organizira u cilju neprekidnog hitnog medicinskog zbrinjavanja svih osoba kojima je zbog bolesti, stradanja ili ozljede neposredno ugrožen život, pojedini organ ili dijelovi tijela, odnosno kod kojih bi u kratkom vremenu moglo doći do životne ugroženosti, a s ciljem maksimalnog skraćenja vremena od nastanka hitnog stanja do konačnog medicinskog zbrinjavanja.
Članak 3.
Djelatnost hitne medicine obuhvaća provođenje mjera i postupaka hitnog izvanbolničkog medicinskog zbrinjavanja na mjestu događaja ili u prostoru za reanimaciju/ambulanti zavoda za hitnu medicinu jedinica područne (regionalne) samouprave (u daljnjem tekstu: Županijski zavod) ili tijekom prijevoza oboljelih i ozlijeđenih osoba prijevoznim sredstvima hitne medicinske službe u odgovarajuću zdravstvenu ustanovu te provođenje mjera i postupaka hitnog bolničkog medicinskog zbrinjavanja u bolničkoj zdravstvenoj ustanovi.
Članak 4.
(1) Djelatnost hitne medicine u Republici Hrvatskoj organizirana je po modelu cjelovitog sustava izvanbolničke i bolničke djelatnosti hitne medicine tijekom 24 sata.
(2) Djelatnost hitne medicine organizira se i provodi na primarnoj, sekundarnoj i tercijarnoj razini zdravstvene zaštite.
(3) Organizacija djelatnosti hitne medicine podrazumijeva funkcionalnu povezanost i usklađenost na svim horizontalnim i vertikalnim razinama te suradnju svih pružatelja zdravstvene zaštite ovisno o opsegu i složenosti poslova, karakteristikama pojedinih područja i drugim objektivnim okolnostima.
II. UVJETI, ORGANIZACIJA I NAČIN OBAVLJANJA DJELATNOSTI IZVANBOLNIČKE HITNE MEDICINE
Članak 5.
(1) Djelatnost izvanbolničke hitne medicine obavlja Županijski zavod i njegove ispostave za područje županije.
(2) Izvanbolničko hitno medicinsko zbrinjavanje obvezan je pružiti onaj Županijski zavod na čijem je području nastupila potreba hitnog medicinskog zbrinjavanja.
(3) Ako Županijski zavod iz stavka 2. ovoga članka nije u mogućnosti pružiti potrebno hitno medicinsko zbrinjavanje, obvezan je zatražiti sudjelovanje najbližeg Županijskog zavoda.
Članak 6.
(1) Županijski zavod obavlja sljedeće poslove izvanbolničke hitne medicine:
– zaprima hitne medicinske pozive te upućuje timove na intervenciju i upravlja komunikacijskim sustavom,
– obavlja poslove hitnog medicinskog zbrinjavanja hitnih stanja oboljelih i ozlijeđenih osoba,
– pruža hitno medicinsko zbrinjavanje rodiljama tijekom poroda izvan zdravstvene ustanove, odnosno tijekom prijevoza,
– pruža hitno medicinsko zbrinjavanje u prostoru za reanimaciju/ambulanti,
– u slučaju potrebe, najkraćim putem prevozi ozlijeđene, odnosno oboljele osobe u najbližu odgovarajuću zdravstvenu ustanovu radi nastavka postupka liječenja,
– surađuje s drugim zdravstvenim ustanovama i zdravstvenim radnicima u dijagnostici i liječenju,
– sudjeluje u organizaciji i provedbi zdravstvene zaštite u izvanrednim okolnostima u koordinaciji s Hrvatskim zavodom za hitnu medicinu,
– osigurava provođenje obvezujućih standarda operativnih postupaka, protokola rada i algoritama postupanja u djelatnosti hitne medicine,
– osigurava korištenje opreme prema utvrđenim standardima,
–