91 21.08.2015 Uredba o osnivanju Imunološkog zavoda
VLADA REPUBLIKE HRVATSKE
1762
Na temelju članka 12. stavka 2. Zakona o ustanovama (»Narodne novine«, br. 76/93, 29/97, 47/99 i 35/2008), Vlada Republike Hrvatske je na sjednici održanoj 20. kolovoza 2015. godine donijela
UREDBU
O OSNIVANJU IMUNOLOŠKOG ZAVODA
Članak 1.
Ovom Uredbom osniva se Imunološki zavod (u daljnjem tekstu: Zavod), kao javna ustanova za obavljanje djelatnosti u području zdravstva koja je od strateškog i općeg gospodarskog interesa za Republiku Hrvatsku, te se uređuju djelatnost, ustrojstvo, prava, obveze i izvori sredstava Zavoda.
Članak 2.
(1) Osnivač Zavoda je Republika Hrvatska, a osnivačka prava i dužnosti u ime osnivača obavlja ministarstvo nadležno za zdravlje (u daljnjem tekstu: Ministarstvo).
(2) Zavod se upisuje u sudski registar kao javna zdravstvena ustanova.
(3) Sjedište Zavoda je u Zagrebu.
(4) Zavod može osnivati podružnice koje mogu obavljati dio djelatnosti ustanove i njihova se djelatnost uređuje Statutom Zavoda.
Članak 3.
(1) Djelatnost Zavoda je:
– proizvodnja imunoloških lijekova, lijekova iz ljudske krvi ili ljudske plazme i drugih bioloških lijekova,
– proizvodnja djelatnih tvari namijenjenih za proizvodnju bioloških lijekova,
– proizvodnja medicinskih proizvoda,
– promet na veliko lijekovima i medicinskim proizvodima,
– znanstveno-istraživački rad iz područja biomedicine,
– nastava iz područja proizvodnje i kontrole kvalitete bioloških lijekova,
– klinička ispitivanja i posredovanje u kliničkim ispitivanjima,
– savjetovanje u vezi s djelatnošću Zavoda.
(2) Pored djelatnosti iz stavka 1. ovoga članka, Zavod može obavljati i druge djelatnosti koje služe obavljanju djelatnosti iz stavka 1. ovoga članka, ako se one u manjem opsegu ili uobičajeno obavljaju uz djelatnost iz stavka 1. ovoga članka, kao što je ostava i čuvanje matičnih sojeva virusa.
Članak 4.
(1) Zavod obavlja poslove iz svoje djelatnosti u sjedištu i ustrojstvenim jedinicama na lokacijama u Zagrebu, Rockefellerova 2 – 10 i Sveta Nedelja, Brezje, Svetonedeljska cesta 14.
(2) Unutarnje ustrojstvo i drugi uvjeti poslovanja uređuju se Statutom Zavoda.
Članak 5.
Tijela Zavoda su: Upravno vijeće, ravnatelj, Stručno vijeće, Stručni kolegij, Etičko povjerenstvo, Povjerenstvo za lijekove i Povjerenstvo za kvalitetu, te druga tijela propisana Statutom Zavoda.
Članak 6.
(1) Zavodom upravlja Upravno vijeće, u skladu s odredbama Zakona o ustanovama, Zakona o zdravstvenoj zaštiti i Statuta Zavoda.
(2) Upravno vijeće čini 5 članova, i to:
– predsjednik i 2 člana, koje imenuje Vlada Republike Hrvatske na prijedlog ministra nadležnog za zdravlje,
– 2 člana predstavnika radnika Zavoda, od kojih jednog člana imenuje radničko vijeće Zavoda, a jednog člana Stručno vijeće Zavoda iz redova radnika Zavoda s visokom stručnom spremom.
(3) Mandat članova Upravnog vijeća traje 4 godine.
Članak 7.
Upravno vijeće obavlja sljedeće poslove:
– donosi Statut i Pravilnik o unutarnjem ustroju i načinu rada Zavoda na prijedlog ravnatelja, uz prethodnu suglasnost osnivača,
– donosi financijski plan i polugodišnji i godišnji izvještaj o izvršenju financijskog plana, uz prethodnu suglasnost osnivača,
– donosi godišnji plan i program rada Zavoda, na prijedlog ravnatelja i nadzire njegovo izvršavanje,
– analizira financijsko poslovanje Zavoda najmanje jedanput mjesečno,
– u slučaju gubitka u poslovanju Zavoda bez odgode obavještava osnivača,
– predlaže osnivaču proširenje ili promjenu djelatnosti i donošenje drugih odluka vezanih uz osnivačka prava,
– sklapa s ravnateljem ugovor o radu na određeno vrijeme za mandatno razdoblje,
– donosi odluke u drugom stupnju o zahtjevima radnika za zaštitu prava iz radnog odnosa,
– raspravlja i odlučuje o izvješćima ravnatelja najmanje svaka tri mjeseca,
– daje Ministarstvu i ravnatelju prijedloge i mišljenja o pitanjima važnim za rad Zavoda, te donosi odluke i obavlja druge poslove u skladu sa zakonom, ovom Uredbom i Statutom Zavoda.
Članak 8.
(1) Zavod zastupa i predstavlja