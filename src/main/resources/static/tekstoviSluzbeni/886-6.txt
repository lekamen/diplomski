 činjenicu prihvatila i Vlada Republike Hrvatske, Ustavni sud utvrđuje da su se stekli uvjeti za utvrđenje da je u konkretnom slučaju ispunjena i pretpostavka iz članka 87. stavka 3. Ustava.
3) Zahtjev za obrazloženim prijedlogom referendumskog pitanja
18. U točki IV. izreke odluke broj: U-VIIR-4640/2014 od 12. kolovoza 2014. (»Narodne novine« broj 104/14. i 130/14. – ispravak) Ustavni sud je odredio:
»IV. Na temelju članka 31. stavaka 4. i 5. Ustavnog zakona o Ustavnom sudu Republike Hrvatske (‘Narodne novine’ broj 99/99., 29/02. i 49/02. – pročišćeni tekst), Ustavni sud Republike Hrvatske određuje:
– svaki budući zahtjev za raspisivanje referenduma koji Hrvatskom saboru bude podnesen na temelju članka 87. stavka 3. Ustava mora sadržavati detaljan prikaz činjenica i okolnosti koje su bile povod za referendumsko pitanje u predloženom sadržaju te dostatno i relevantno obrazloženje razloga zbog kojih se traži raspisivanje referenduma.«
18.1. Kad je riječ o referendumskom pitanju koje je postavljeno u formi prijedloga zakona, prethodno navedeni prikazi činjenica i okolnosti odnosno potrebna obrazloženja ne moraju se nužno oblikovati prema pravilima koja važe za obrazloženja prijedloga zakona koje donosi Hrvatski sabor (ustavna osnova za donošenje zakona; ocjena stanja i osnovna pitanja koja se trebaju urediti zakonom te posljedice koje će donošenjem zakona proisteći; ocjena i izvori potrebnih sredstava za provođenje zakona; obrazloženje pojedinih odredaba), ali moraju sadržavati sve potrebne podatke, uključujući one iz članka 91. stavka 3. Ustava kad je riječ o zakonu čija primjena traži financijska sredstva.
19. U obrazloženju prijedloga Odluke HS-a Organizacijski odbor istaknuo je prigovor »nedostatka detaljnog obrazloženja razloga« zbog kojih je zatraženo raspisivanje referenduma o donošenju ZOPiND-a:
»Iz Zahtjeva (jer istom osim prijelaznih i završnih odredbi nedostaje i bilo kakvo obrazloženje) nije razvidno niti kakve bi bile posljedice (posebno ekonomske) donošenja predloženog Zakona, kao niti odakle bi se osigurala sredstva potrebna za njegovu primjenu.
Ustavni sud Republike Hrvatske (u daljnjem tekstu: Ustavni sud) u svojoj je Odluci broj: U-VIIR-4640/2014 od dana 12. kolovoza 2014. godine (‘Narodne novine’ broj 104/14 i 130/14 – Rješenje Ustavnog suda Republike Hrvatske broj: U-VIIR-4640/2014 od 15. listopada 2014.) u točci IV. iste odredio: ‘Na temelju članka 31. stavaka 4. i 5. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), Ustavni sud Republike Hrvatske određuje: svaki budući zahtjev za raspisivanje referenduma koji Hrvatskom saboru bude podnesen na temelju članka 87. stavka 3. Ustava mora sadržavati detaljan prikaz činjenica i okolnosti koje su bile povod za referendumsko pitanje u predloženom sadržaju te dostatno i relevantno obrazloženje razloga zbog kojih se traži raspisivanje referenduma’. Kako je iz naprijed navedenoga jasno da predmetnom Zahtjevu i referendumskom pitanju nedostaje obrazloženje, odnosno detaljan prikaz činjenica i okolnosti koje su povod za postavljanje takvog pitanja te obrazloženje zbog čega se traži raspisivanje referenduma, to je iz dosadašnje ustavnosudske prakse razvidno da Zahtjev, odnosno, referendumsko pitanje kao takvo, nisu dopušteni već samo iz tog razloga.«
20. Ustavni sud primjećuje da zahtjev Organizacijskog odbora doista ne sadržava ni prikaz činjenica i okolnosti koje su bile povod za referendumsko pitanje ni obrazloženje razloga zbog kojih se traži raspisivanje referenduma. U zahtjevu se samo navodi sljedeće:
»Razvidno je da trenutno u Republici Hrvatskoj postoji snažna volja njezinih građana da na referendumu odluče o donošenju Zakona o obavljanju pratećih i neosnovnih djelatnosti u javnom sektoru. Slijedom navedenog, tražimo od Hrvatskog sabora da ispuni svoju Ustavom RH i Zakonom propisanu obvezu i donese Odluku o raspisivanju državnog referenduma s gore navedenim pitanjem.«
21. Ustavni sud naglašava,