 Financijske agencije i druge osobe koje su dobile dozvolu za obavljanje poslova savjetovališta.
(3) Pravilnik o uvjetima za dobivanje dozvole za obavljanje poslova savjetovališta i načinu rada savjetovališta donijet će ministar nadležan za poslove pravosuđa.
Posrednik
Članak 10.
(1) Posrednik je:
– djelatnik Financijske agencije
– druga fizička osoba
kojoj je ministar nadležan za poslove pravosuđa izdao dozvolu za obavljanje poslova posrednika.
(2) Posrednik je dužan u izvansudskom postupku posvetiti osobitu pažnju zaštiti potrošača kao slabije strane u pravnom odnosu te postupati na način koji osigurava potpuno poštivanje osobnog i obiteljskog života, dostojanstva, ugleda i časti potrošača.
(3) Posrednik je dužan postupati s osobnim podacima u skladu s odredbama posebnog propisa kojim se uređuje zaštita osobnih podataka.
(4) Posrednik može biti fizička osoba:
1. koja ima poslovnu sposobnost
2. koja ima završen diplomski sveučilišni studij čijim završetkom je stekla najmanje 300 ECTS bodova ili ima završen preddiplomski sveučilišni studij ili stručni studij čijim završetkom je stekla najmanje 180 ECTS bodova, iz područja ekonomije ili prava
3. koja ima iskustva u mirnom rješavanju sporova između strana sa suprotnim interesima ili iskustva u vođenju postupaka u kojima su sudjelovale strane sa suprotnim interesima
4. koja je dostojna za obavljanje poslova posrednika.
(5) Pravilnik o uvjetima za dobivanje dozvole za obavljanje poslova posrednika donijet će ministar nadležan za poslove pravosuđa.
Očevidnik savjetovališta i posrednika
Članak 11.
(1) Očevidnik savjetovališta i posrednika vodi ministarstvo nadležno za poslove pravosuđa.
(2) Pravilnik o obliku, sadržaju i načinu vođenja očevidnika savjetovališta i posrednika donijet će ministar nadležan za poslove pravosuđa.
Zahtjev
Članak 12.
(1) Izvansudski postupak pokreće se zahtjevom za provedbu izvansudskog postupka.
(2) Zahtjev za provedbu izvansudskog postupka podnosi se na propisanom obrascu.
(3) Zahtjev za provedbu izvansudskog postupka može podnijeti potrošač ili svaki njegov vjerovnik.
(4) Uz zahtjev za provedbu izvansudskog postupka potrošač je dužan priložiti popis imovine i obveza na propisanom obrascu te dokaz o postojanju stečajnog razloga.
(5) Ako je podnositelj zahtjeva vjerovnik, potrošač je dužan bez odgode dostaviti savjetovalištu popis imovine i obveza.
(6) Uz zahtjev za provedbu izvansudskog postupka vjerovnik je dužan priložiti isprave iz kojih proizlazi vjerojatnost postojanja njegove tražbine i izričiti pristanak potrošača za provedbu izvansudskog postupka.
Popis imovine i obveza
Članak 13.
(1) Popis imovine i obveza podnosi se na propisanom obrascu.
(2) Popis imovine i obveza sastoji se osobito od naznake:
1. nekretnina i pokretnina potrošača
2. imovinskih prava potrošača na tuđim stvarima
3. novčanih sredstava na računima potrošača
4. novčanih i nenovčanih tražbina potrošača
5. drugih prava koja čine imovinu potrošača
6. novčanih i nenovčanih obveza potrošača, s podacima o identifikaciji vjerovnika
7. razlučnih prava na imovini potrošača, s podacima o identifikaciji vjerovnika
8. izlučnih prava, s podacima o identifikaciji vjerovnika
9. primanja iz radnog odnosa i ostalih primanja u prethodnih 12 mjeseci
10. troškova stanovanja u prethodnih 12 mjeseci
11. zakonskih obveza uzdržavanja, s podacima o identifikaciji ovlaštenika prava na uzdržavanje
12. članova uže obitelji i članova kućanstva, s podacima o identifikaciji članova
13. postupaka pred sudovima ili javnopravnim tijelima u kojima je potrošač stranka i
14. imovinskopravnih raspolaganja između njega i članova njegove uže obitelji te drugih osoba u prethodnih pet godina, s podacima o identifikaciji osoba.
(3) Članom uže obitelji, u smislu ovoga Zakona, smatraju se: bračni drug, izvanbračni drug, osoba koja je s potrošačem u životnom partnerstvu u skladu s posebnim propisom, srodnici po krvi u ravnoj liniji i njihov bračni drug, braća, sestre, posvojenici, posvojitelj, štićenici, skrbnik, pastorci,