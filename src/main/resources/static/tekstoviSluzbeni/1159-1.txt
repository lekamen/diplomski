 podnositelj je naveo da je do 1991. godine sa suprugom i sinom te kćeri boravio u stambenom objektu u Osijeku, Sjenjak 89, kao bivši nositelj stanarskog prava.
U obrazloženju prvostupanjskog rješenja navodi se:
»Sukladno točkama 1. i 2. Zaključka Vlade RH o načinu stambenog zbrinjavanja povratnika koji nisu vlasnici kuće ili stana, a živjeli su u stanovima u društvenom vlasništvu (bivši nositelji stanarskog prava) na područjima Republike Hrvatske koja su izvan područja posebne državne skrbi ('Narodne novine', br.100/03, 179/04 i 79/05), te točki 1. Odluke Vlade Republike Hrvatske o provedbi stambenog zbrinjavanja povratnika – bivših nositelja stanarskog prava na stanovima izvan područja posebne državne skrbi ('Narodne novine', br. 63/08), pravo na stambeno zbrinjavanje može ostvariti osoba ili članovi njenog domaćinstva ako nemaju u vlasništvu ili suvlasništvu obiteljsku kuću ili stan ili ako istu nisu prodali, darovali, ili na bilo koji drugi način otuđili nakon 8. listopada 1991. godine, odnosno ako nisu stekli pravni položaj zaštićenog najmoprimca.
U provedenom postupku, a uvidom u Izvadak zemljišne knjige Općinskog suda iz Belog Manastira, utvrđeno je da podnositelj zahtjeva LjUBO ČANČAR ima u vlasništvu useljivi stambeni objekt na adresi: Ružina 39 u Vardarcu koji je naslijedio nakon smrti svoje sestre. Slijedom utvrđenoga trebalo je donijeti odluku kao u izreci ovog rješenja.«
3.2. U povodu žalbe podnositelja protiv prvostupanjskog rješenja, u obrazloženju drugostupanjskog rješenja navodi se:
»(...) u žalbenom postupku utvrđeno je da je prvostupanjski postupak pravilno proveden i da nema zakonskog osnova za usvajanje zahtjeva za stambenim zbrinjavanjem LJUBO ČANČAR sukladno navedenom Zaključku i Odluci Vlade Republike Hrvatske odnosno pozitivnim propisima koji reguliraju pravnu materiju stambenog zbrinjavanja izvan područja posebne državne skrbi, pa je, prema tome, prvostupanjsko rješenje pravno utemeljeno na zakonu.
Pravilno je prvostupanjsko tijelo provelo postupak i utvrdilo da LJUBO ČANČAR ima u svom vlasništvu obiteljsku kuću u Republici Hrvatskoj, na adresi Vardarac, Ružina 39, zbog čega nema pravnog osnova za stambenim zbrinjavanjem na jedan od načina koji su utvrđeni pozitivnim propisima koji reguliraju pravnu materiju stambenog zbrinjavanja izvan područja posebne državne skrbi.«
3.3. Podnositelj je protiv drugostupanjskog rješenja podnio tužbu Upravnom sudu. Upravni sud uvažio je podnositeljevu tužbu (iako ne iz razloga na koje se podnositelj pozivao u tužbi), poništio drugostupanjsko rješenje i odbacio žalbu podnesenu protiv tog rješenja. U obrazloženju presude Upravnog suda navodi se:
»(...) prvostupanjsko rješenje kojim se odbija zahtjev tužitelja za stambeno zbrinjavanje izvan područja posebne državne skrbi koji je podnio za sebe i članove svoje obitelji doneseno je pozivom na zaključak Vlade Republike Hrvatske o provedbi programa stambenog zbrinjavanja povratnika – bivših nositelja stanarskog prava na stanovima izvan područja posebne državne skrbi. Rečeni zaključak je donesen temeljem članka 30. stavka 3. Zakona o Vladi Republike Hrvatske (Narodne novine, broj 101/98., 15/00., 117/01., 199/03. i 30/04.) kojim je propisano da se zaključkom utvrđuju stajališta Vlade u pitanjima provedbe utvrđene politike, te određuju zadaće tijelima državne uprave.
(...)
Odredbom članka 6. Zakona o upravnim sporovima (Narodne novine, broj 53/91., 9/92. i 77/92.), propisano je da se upravni spor može voditi samo protiv upravnog akta, a upravni akt prema ovom Zakonu jest akt kojim tijelo iz članka 5. ovoga Zakona u obavljanju javnih ovlasti rješava o stanovitom pravu ili obvezi određenog pojedinca ili organizacije u kakvoj upravnoj stvari.
Iz naprijed navedenog, proizlazi da se o zahtjevu za stambeno zbrinjavanje u provedbi rečenog Zaključka Vlade ne odlučuje u upravnom postupku jer pitanje provođenja utvrđene politike Vlade uz uvjete i na način pobliže određene u tom zaključku ne može biti predmet tog postupka. Iz toga