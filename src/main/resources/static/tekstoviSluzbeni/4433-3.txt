postavlja,
– prema tome da li se reklamni predmeti postavljaju na javnoj površini, neizgrađenom zemljištu u vlasništvu Grada, objektima u vlasništvu Grada ili na površinama (zemljištu i objektima) u vlasništvu drugih fizičkih i pravnih osoba.
Članak 7.
Visina naknade u iznosu 80% od iznosa naknade utvrđene za postavljanje reklamnih predmeta na području Grada Vodnjana – Dignano, plaća fizička i pravna osoba za postavljanje reklamnih predmeta na zemljištu i objektima u vlasništvu drugih fizičkih i pravnih osoba.
Članak 29.
1) Za postavljanje reklama, reklamnih panoa i reklamnih natpisa utvrđuje se naknada u Tabeli kako slijedi:
(Tabela)
Visina naknade za postavljanje reklama, reklamnih panoa i reklamnih natpisa na nekretninama u vlasništvu drugih pravnih i fizičkih osoba iznosi 80% od iznosa naknada navedenih u gornjoj tabeli.
Dakle, iz sadržaja citiranih odredaba proizlazi da Grad, kao jedinica lokalne samouprave, ostvaruje prihode od naknada za postavljanje reklamnih predmeta i natpisa koji se, osim na javnim i gradskim površinama, postavljaju i na nekretninama u vlasništvu drugih fizičkih i pravnih osoba.
Ocjenjujući zakonitost osporenih odredaba Odluke, ovaj Sud nalazi da jedinica lokalne samouprave nema uporišta u zakonu propisati naknadu za reklamne predmete i natpise koji se postavljaju na površinama u vlasništvu fizičkih i pravnih osoba, a niti takvo ovlaštenje proizlazi iz Statuta Grada, na koji se Gradsko vijeće poziva u uvodu Odluke.
Naime, odredbom članka 68. Zakona o lokalnoj i područnoj (regionalnoj) samoupravi propisano je da jedinica lokalne samouprave i jedinica područne (regionalne) samouprave ima prihode kojima u okviru svoga samoupravnog djelokruga slobodno raspolaže (stavak 1.), s tim da prihodi jedinice lokalne samouprave i jedinice područne (regionalne) samouprave moraju biti razmjerni s poslovima koje obavljaju njihova tijela u skladu sa zakonom (stavak 2.).
Prema pak odredbi članka 68. stavka 3. citiranog Zakona, prihodi jedinice lokalne, odnosno područne (regionalne) samouprave su: općinski, gradski, odnosno županijski porezi, prirez, naknade, doprinosi i pristojbe (točka 1.), prihodi od stvari u njezinom vlasništvu i imovinskih prava (točka 2.), prihodi od trgovačkih društava i drugih pravnih osoba u njezinom vlasništvu, odnosno u kojima ima udio ili dionice (točka 3.), prihodi od naknada za koncesiju koje daje njezino predstavničko tijelo (točka 4.), novčane kazne i oduzeta imovinska korist za prekršaje koje sama propiše u skladu sa zakonom (točka 5.), udio u zajedničkim porezima s Republikom Hrvatskom (točka 6.), sredstva pomoći i dotacija Republike Hrvatske predviđena u državnom proračunu (točka 7.) i drugi prihodi određeni zakonom (točka 8.).
Nadalje, odredbom članka 3. Zakona o financiranju jedinica lokalne i područne (regionalne) samouprave propisano je da jedinica lokalne i područne (regionalne) samouprave stječe prihode iz vlastitih izvora, od zajedničkih poreza i od dotacija iz državnoga i županijskoga proračuna.
Daljnjom odredbom članka 29. toga Zakona razrađeni su vlastiti izvori sredstava općine i grada, a koja čine prihodi od vlastite imovine, u smislu članka 68. stavka 3. točke 1., 2., 3. i 4. Zakona o lokalnoj i područnoj (regionalnoj) samoupravi (točka 1.), općinski, odnosno gradski porezi u skladu s ovim Zakonom (točka 2.), novčane kazne i oduzeta imovinska korist za prekršaje koji sami propišu (točka 3.), upravne pristojbe u skladu s posebnim zakonom (točka 4.), boravišne pristojbe, u skladu s posebnim zakonom (točka 5.), komunalne naknade, doprinosi i druge naknade utvrđene posebnim zakonom (točka 6.), naknade za uporabu javnih općinskih ili gradskih površina (točka 7.) i drugi prihodi utvrđeni posebnim zakonom (točka 8.).
Iz navedenih zakonskih odredaba jasno proizlazi da je osporenim odredbama Odluke Gradsko vijeće Grada Vodnjana – Dignano povrijedilo zakon, jer jedinica lokalne samouprave nije ovlaštena kao vlastiti prihod propisati plaćanje naknade za reklamne predmete i natpise 