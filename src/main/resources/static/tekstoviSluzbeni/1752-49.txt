 po nerazmjerno visokim cijenama i slično.
Pored pravne komponente određivanja kaznenog djela ratnog profiterstva, vremenske i prostorne komponente, koje su u inkriminiranom slučaju nedvojbeno utvrđene jer je kazneno djelo počinjeno za vrijeme ratnog stanja, u ratom zahvaćenoj državi, i za kazneno djelo izrijekom navedeno odredbama Zakona, ključno se nameće i utvrđivanje činjenične komponente koja zahtjeva ocjenu svih okolnosti u konkretnom slučaju.
Da bi se ustvrdilo radi li se o kaznenom djelu ratnog profiterstva, sud je pored činjenične komponente, odnosno, ocjene je li dokazano da je optuženi Ivo Sanader počinio kazneno djelo iz članka 337. KZ-a, utvrđivao i je li došlo do povrede javnog poretka, a posebice se morala utvrditi težina posljedice do koje je dovela radnja na štetu javnog poretka (načelo razmjernosti).
Javni poredak (fran. ordre public, eng. public order) je dinamična kategorija koja ne podliježe jednoznačnoj funkciji pa se postojanje povrede javnog poretka treba utvrditi u svakom konkretnom slučaju za razliku od općih načela prava koja imaju univerzalno značenje u okvirima konkretne društvene zajednice. Nerijetko se javni poredak koristi kao predtekst za modifikaciju ili čak i zabacivanje pojedinih općih načela prava. Upravo se to dogodilo u izmjeni Ustava Republike Hrvatske (N.N. 76/10) kojim je uvedeno nezastarijevanje kaznenih djela počinjenih u procesu pretvorbe i privatizacija i kaznenih djela ratnog profiterstva. Ustavom RH i Zakonom o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije su odredbe o zastari koje predstavljaju opća načela prava izmijenjene radi zaštite javnog poretka.
Prema shvaćanju suda relevantne odredbe Ustava Republike Hrvatske i Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije odnose se samo na najteže povrede javnog poretka kojima se ugrožavaju temeljne vrijednosti nekog društva, među koje svakako spadaju i gospodarski interesi države.
U kontekstu ovog kaznenog postupka posebno je bitno i da je upravo prethodnom navedenom težinu, činjenica da su radnje izvršenja počinjene od strane osobe u vrhu državne vlasti, konkretno, zamjenika ministra vanjskih poslova, kome je povjerena skrb za zaštitu javnog poretka. Iz navedenog proizlazi da je kriterij povrede javnog poretka ključni kriterij za utvrđivanje osobne kaznene odgovornosti i izbor vrste i mjere kaznenopravne sankcije i da ne stoji prigovor zastare koji je istaknula obrana optuženika.
Optuženi Ivo Sanader je ostvario sve prethodno navedene elemente, kazneno djelo je počinio s izravnom namjerom kao oblikom krivnje.«
163. Vrhovni sud potvrdio je u drugostupanjskoj presudi stajališta Županijskog suda u Zagrebu o postojanju u slučaju Hypo kaznenog djela s obilježjima ratnog profiterstva. Mjerodavni dijelovi drugostupanjske presude glase:
»Protivno navodima optuženikove žalbe, prvostupanjski sud je pravilno utvrdio da se ovdje radi o kaznenom djelu iz Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije, dovodeći poduzete radnje optuženika u kontekst tadašnje društvene situacije i ratnog stanja. Prigovor obrane da kazneno djelo zlouporabe položaja i ovlasti iz točke 1. izreke presude, može biti počinjeno u vrijeme mira, odnosno da nije povezano s ratom ni ratnim stanjem, vrijedi za sva kaznena djela navedena u Zakonu o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije. Naime, ovim zakonom nisu određena neka nova kaznena djela niti novi načini izvršenja već propisanih kaznenih djela Kaznenim zakonom (i Osnovnim krivičnim zakonom Republike Hrvatske). Ono što ta taksativno navedena djela čini djelima ratnog profiterstva, u smislu odredbi Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije, su vrijeme počinjenja i okolnosti pod kojima su