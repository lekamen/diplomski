 na suđenje u razumnom roku.
Drugostupanjski sud je rješenjem broj: LIII Gzp-234/06-9 od 13. studenoga 2006. prihvatio njezin zahtjev, naložio prvostupanjskom sudu da u roku od šest (6) mjeseci nakon što nastavi postupak donese meritornu odluku u predmetu broj: P-4675/91, te je podnositeljici odredio primjerenu naknadu od 10.000,00 kuna zbog povrede prava na pravično suđenje u razumnom roku.
c) Drugi zahtjev za zaštitu prava na suđenje u razumnom roku
28. Podnositeljica je 27. srpnja 2010. ponovo podnijela zahtjev za zaštitu prava na suđenje u razumnom roku drugostupanjskom sudu. Taj je zahtjev drugostupanjski sud proslijedio Ustavnom sudu. On se razmatra u ovom ustavnosudskom postupku, a smatra se ustavnom tužbom (v. točke od 1. do 4. obrazloženja ove odluke).
d) Daljnji tijek parničnog postupka
29. Podnositeljica je podneskom od 28. srpnja 2010. podnijela prvostupanjskom sudu prijedlog za nastavak parničnog postupka (prekinutog rješenjem od 4. veljače 2005.).
30. Rješenjem broj: P-4675/91-160 od 19. kolovoza 2010. prvostupanjski sud odbio je zahtjev podnositeljice. U obrazloženju tog rješenja istaknuto je:
»Naime, ovaj je sud stava da i dalje postoje razlozi da se čeka na završetak upravnog postupka u predmetu povrata oduzete imovine po zahtjevu tužiteljica jer odluka u ovom predmetu ovisi o prethodnom rješenju pitanja da li su tužiteljice ovlaštenice povrata oduzete imovine koja je predmet postupka te da li će im ta imovina biti vraćena. Kako upravni postupak u kojem se odlučuje o ovim pravnim pitanjima još nije okončan, sud je stava da se ovaj postupak može nastaviti tek kada upravni postupak bude pravomoćno okončan.«
31. Protiv navedenog rješenja prvostupanjskog suda podnositeljica je 16. rujna 2010. podnijela žalbu.
Drugostupanjski sud je rješenjem broj: Gž-6779/10-2 od 26. listopada 2010. odbio žalbu podnositeljice.
32. Protiv navedenog rješenja drugostupanjskog suda podnositeljica je 10. siječnja 2011. podnijela reviziju.
Vrhovni sud je rješenjem broj: Rev-x 798/11 od 19. listopada 2012. odbacio reviziju podnositeljice, uz sljedeće obrazloženje:
»Rješenjem drugostupanjskog suda potvrđeno je rješenje prvostupanjskog suda kojim je odbijen prijedlog tužiteljica za nastavak postupka.
S obzirom da navedenim rješenjem pravomoćno ne završava postupak, nisu ispunjene pretpostavke za dopuštenost ni redovne niti izvanredne revizije primjenom navedene odredbe čl. 400. st. 1. ZPP.
Slijedom navedenog valjalo je odbaciti reviziju tužitelja kao nedopuštenu na temelju odredbe čl. 392. st. 1. ZPP.«
33. Prvostupanjski sud je potom rješenjem broj: P-4675/91 od 13. rujna 2013. odbio novi prijedlog podnositeljice za nastavak parničnog postupka.
34. Parnični postupak koji se pred prvostupanjskim sudom vodi pod brojem P-4675/91 i dalje je u prekidu. Do dana donošenja ove odluke, ukupno trajanje parničnog postupka je 24 godine, devet (9) mjeseci i 10 dana.
III. MJERODAVNO PRAVO
35. U rješenju broj: U-IIIVs-3669/2006 i dr. od 2. ožujka 2010. (»Narodne novine« broj 34/10.) i rješenju broj: U-IIIA-322/2014 od 23. prosinca 2014. (»Narodne novine« broj 8/15.) Ustavni sud opisao je razvoj mehanizma pravne zaštite ustavnog prava na suđenje u razumnom roku od 2000. do 2013. godine. U nastavku se daje kratki pregled relevantnih zakonodavnih razdoblja.
1) Zakonodavna razdoblja od 2002. do 2013. godine
36. Od 15. ožujka 2002., to jest od stupanja na snagu Ustavnog zakona o izmjenama i dopunama Ustavnog zakona o Ustavnom sudu Republike Hrvatske (»Narodne novine« broj 29/02.), Ustavni sud bio je nadležan u prvom i posljednjem stupnju za zaštitu prava na suđenje u razumnom roku, a ustavna tužba bila je jedino pravno sredstvo u Republici Hrvatskoj za zaštitu tog prava.
37. Stupanjem na snagu Zakona o sudovima 29. prosinca 2005. (»Narodne novine« broj 150/05.; u daljnjem tekstu: ZoSud:150/05) u domaći pravni poredak uvedeno je novo pravno sredstvo za zaštitu navedenog prava: zahtjev za zaštitu prava na suđenje u razumnom roku (članci 27. i 28.