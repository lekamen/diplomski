105 16.11.2016 Pravilnik o posadi plovila unutarnje plovidbe
MINISTARSTVO MORA, PROMETA I INFRASTRUKTURE
2254
Na temelju članka 36., članka 46. stavka 3. i članka 47. stavka 2. Zakona o plovidbi i lukama unutarnjih voda (»Narodne novine« br. 109/07, 132/07, 51A/13 i 152/14) ministar mora, prometa i infrastrukture donosi
PRAVILNIK
O POSADI PLOVILA UNUTARNJE PLOVIDBE
DIO I. UVODNE ODREDBE
Članak 1.
(1) Ovim se Pravilnikom propisuju zvanja, stručna osposobljenost, dopunska osposobljenost, ispitni programi, uvjeti i način stjecanja zvanja, postupak izdavanja, priznavanja, obnove i zamjene svjedodžbi članova posade, uvjeti koje moraju ispuniti osobe koje obavljaju izobrazbu članova posade, minimalni broj članova posade za sigurnu plovidbu, određeni vidovi organizacije radnog vremena, te sadržaj i izgled knjiga koje služe kao dokaz o identitetu plovila, sposobnosti za plovidbu, tehničkim podacima i ostalim svojstvima plovila unutarnje plovidbe.
(2) Ovaj Pravilnik ne primjenjuje se na posadu čamaca.
(3) Odredbe ovog Pravilnika ne isključuju primjenu drugih pozitivnih propisa koji se odnose na organizaciju radnog vremena.
Članak 2.
Ovim se Pravilnikom u pravni poredak Republike Hrvatske prenose odredbe:
Direktive Vijeća Europske Unije 2014/112 EU od 19. prosinca 2014. o provedbi Europskog sporazuma o utvrđivanju određenih vidova organizacije radnog vremena u plovidbi unutarnjim vodnim putovima, sklopljenog između Europskog saveza za plovidbu unutarnjim vodama (EBU), Europske organizacije zapovjednika plovila (ESO) i Europske federacije radnika u prometu (ETF) (SL L 367/86 od 23. 12. 2014.).
Članak 3.
Članovi posade brodova i plutajućih postrojenja koja plove na unutarnjim vodnim putovima Republike Hrvatske dužni su posjedovati odgovarajuće svjedodžbe o osposobljenosti u skladu sa ovim Pravilnikom ili odgovarajuće druge dokaze o osposobljenosti koji se priznaju sukladno Zakonu o plovidbi i lukama unutarnjih voda.
Članak 4.
Pojedini izrazi u ovom Pravilniku imaju sljedeća značenja:
1) »član posade« je osoba koja ima brodarsku knjižicu i koja je upisana u popis posade;
2) »služba palube« su članovi posade uključeni u rad plovila, a koji obavljaju zadaće povezane s plovidbom, rukovanjem teretom, slaganjem tereta, održavanjem ili popravcima, osim osoba koje su isključivo zadužene za upravljanje strojem te električnom i elektroničkom opremom;
3) »potisnica« je plovilo koje je izrađeno ili posebno opremljeno za potiskivanje tipa Europa II dužine 76,5 m;
4) »izobrazba« je stjecanje znanja i vještina putem uvježbavanja i svladavanja stručnih programa posebne namjene, propisanih ovim Pravilnikom;
5) »vježbenik« je član posade plovila u službi palube ili stroja koji sudjeluje u izobrazbi na plovilu radi stjecanja uvjeta za polaganje stručnog ispita za zvanje u unutarnjoj plovidbi;
6) »mornar pripravnik« je član posade plovila u službi palube radi stjecanja plovidbene službe za polaganje stručnog ispita za zvanje mornar;
7) »stručna osposobljenost« su ovlasti člana posade za obavljanje poslova i dužnosti u zvanju koje je stekao položenim odgovarajućim stručnim ispitom;
8) »dopunska osposobljenost« su ovlasti člana posade za obavljanje posebnih dužnosti na plovilu koje je stekao položenim odgovarajućim stručnim ispitom;
9) »uvjerenje o završenoj izobrazbi« je isprava kojom ovlaštena osoba koja obavlja izobrazbu potvrđuje da je na ispravi naznačeni polaznik s uspjehom završio propisanu izobrazbu, u propisanom trajanju, sukladno propisanom programu;
10) »uvjerenje o položenom stručnom ispitu« je isprava izdana i ovjerena sukladno odredbama ovoga Pravilnika, kojom se dokazuje da je ovlaštenik položio stručni ispit i stekao zvanje, odnosno dopunsku osposobljenost, propisano ovim Pravilnikom;
11) »svjedodžba o stručnoj osposobljenosti« je isprava izdana i ovjerena sukladno odredbama ovoga Pravilnika, kojom se dokazuje da je ovlaštenik stručno osposobljen za obavljanje poslova na plovilu u stečenom zvanju;
12) »svjedodžba o dopunskoj osposobljenosti« je