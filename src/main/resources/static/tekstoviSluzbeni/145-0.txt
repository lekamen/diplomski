8 23.01.2015 Rješenje o istovremenom raspuštanju Gradskog vijeća Grada Zlatara i razrješenju gradonačelnika Grada Zlatara i njegove zamjenice
VLADA REPUBLIKE HRVATSKE
146
Na temelju članka 85.a Zakona o lokalnoj i područnoj (regionalnoj) samoupravi (»Narodne novine«, br. 33/2001, 60/2001, 129/2005, 109/2007, 125/2008, 36/2009, 150/2011, 144/2012 i 19/2013 – pročišćeni tekst), Vlada Republike Hrvatske je na sjednici održanoj 22. siječnja 2015. godine donijela
RJEŠENJE
O ISTOVREMENOM RASPUŠTANJU GRADSKOG VIJEĆA GRADA ZLATARA I RAZRJEŠENJU GRADONAČELNIKA GRADA ZLATARA I NJEGOVE ZAMJENICE
I.
Istovremeno se raspušta Gradsko vijeće Grada Zlatara i razrješuje gradonačelnik Grada Zlatara i njegova zamjenica koja je izabrana zajedno s njim.
II.
Vlada Republike Hrvatske imenovat će, posebnim rješenjem, povjerenika Vlade Republike Hrvatske u Gradu Zlataru za obavljanje poslova iz nadležnosti Gradskog vijeća i gradonačelnika Grada Zlatara.
III.
Sredstva za rad povjerenika Vlade Republike Hrvatske osiguravaju se u proračunu Grada Zlatara.
IV.
Stupanjem na snagu ovoga Rješenja prestaje mandat članovima Gradskog vijeća Grada Zlatara i mandat Stanka Majdaka, gradonačelnika Grada Zlatara te mandat Jasenke Auguštan-Pentek, zamjenice gradonačelnika Grada Zlatara koja je izabrana zajedno s njim.
V.
Ovo Rješenje stupa na snagu danom objave u »Narodnim novinama«.
Klasa: 022-03/15-09/13
Urbroj: 50301-09/09-15-2
Zagreb, 22. siječnja 2015.
Predsjednik Zoran Milanović, v. r.
