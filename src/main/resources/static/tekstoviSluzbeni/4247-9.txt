 koji je podnositelju osigurao pravično suđenje.
1) Jamstva pravičnog suđenja
a) Propust Vrhovnog suda da podnositelju dostavi poziv za javnu sjednicu vijeća
26. Članak 374. stavak 1. ZKP-a:110-97-115/06:
»Članak 374.
(1) O sjednici vijeća izvijestit će se onaj optuženik i njegov branitelj, ... koji je u roku predviđenom za žalbu ili za odgovor na žalbu zahtijevao da bude izviješten o sjednici ili je predložio održavanje rasprave pred drugostupanjskim sudom. Predsjednik vijeća ili vijeće može odlučiti da se o sjednici vijeća izvijeste stranke i kad nisu to zahtijevale ili da se o sjednici izvijesti i stranka koja to nije zahtijevala, ako bi njihova nazočnost bila korisna za razjašnjenje stvari.
(...)«
27. Nakon završetka glavne rasprave podnositelj je pisanim podneskom od 4. listopada 2010. obavijestio prvostupanjski sud da boravi izvan Republike Hrvatske na adresi Ulica Hajdara Dushia 4, Priština, Kosovo, jer je tamo zaposlen. Izrijekom je zatražio da mu se sva pismena dostavljaju osobno na navedenu adresu. Sadržaj tog podneska nije mogao ostati nepoznat Vrhovnom sudu.
U žalbi protiv prvostupanjske presude od 12. listopada 2010. podnositelj je izrijekom zatražio da ga se obavijesti o sjednici vijeća:
»Ujedno optuženik i njegov branitelj u skladu sa člankom 374. stavak 1. ZKP zahtijevaju da ih se obavijesti o sjednici vijeća.«
27.1. Prilikom zakazivanja sjednice vijeća za 7. srpnja 2011. Vrhovni sud je dostavu obavijesti o sjednici u dva navrata bezuspješno pokušao izvršiti na adresu prebivališta podnositelja u Republici Hrvatskoj.
Štoviše, nakon što je dostava na adresu prebivališta u Republici Hrvatskoj ostala bezuspješna, Vrhovni sud nije ni pokušao izvršiti dostavu na adresu boravišta podnositelja naznačenu u njegovu podnesku od 4. listopada 2010.
Prema tome, riječ je o propustu Vrhovnog suda da dostavi podnositelju obavijest o održavanju sjednice drugostupanjskog vijeća na adresu njegova boravišta naznačenu u podnesku od 4. listopada 2010., zbog kojeg propusta podnositelj nije bio nazočan na toj sjednici.
28. Ustavni sud podsjeća na pravna stajališta Europskog suda za ljudska prava u Strasbourgu (u daljnjem tekstu: ESLJP) o dosezima, u žalbenim postupcima, kaznene glave članka 6. stavka 1. i stavka 3. točke (c) Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija), koji glase:
»Članak 6.
PRAVO NA POŠTENO SUĐENJE
1. ... u slučaju podizanja optužnice za kazneno djelo protiv njega svatko ima pravo da zakonom ustanovljeni neovisni i nepristrani sud pravično, javno i u razumnom roku ispita njegov slučaj. ...
(...)
3. Svatko optužen za kazneno djelo ima najmanje sljedeća prava:
(...)
c) da se brani sam ...;«
S tim su odredbama Konvencije usporedive sljedeće odredbe članka 29. Ustava (za stavak 1. članka 29. Ustava v. točku 25. obrazloženja ove odluke):
»Članak 29.
(...)
U slučaju sumnje ili optužbe zbog kažnjivog djela osumnjičenik, okrivljenik ili optuženik ima pravo:
(...)
– da se brani sam ...
– da mu se sudi u njegovoj nazočnosti, ukoliko je dostupan sudu,
(...)«
29. U predmetu Zahirović protiv Hrvatske (presuda, 25. travnja 2013., zahtjev broj 58590/11) ESLJP je utvrdio povredu članka 6. stavka 1. i stavka 3. točke (c) Konvencije zbog toga što je u žalbenom postupku pred Vrhovnim sudom podnositelju moralo biti omogućeno »da se brani sam«, a to nije učinjeno. Načelna pravna stajališta ESLJP-a, utvrđena u toj presudi, glase:
»55. Pri ocjeni pitanja je li se zahtijevala podnositeljeva nazočnost na ročištu pred žalbenim sudom, treba voditi računa, između ostalog, o posebnim značajkama postupka o kojemu je riječ i o načinu na koji su podnositeljevi interesi bili zaista zaštićeni pred žalbenim sudom, osobito u svjetlu naravi pitanja o kojima je on treba o odlučiti (vidjeti predmet Helmers protiv Švedske, 29. listopada 1991., §§ 31-32., Serija A br. 212-A) i o njihovoj važnosti za