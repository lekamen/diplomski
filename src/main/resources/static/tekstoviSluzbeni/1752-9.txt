 kao kazneno djelo, niti mu se može izreći kazna koja nije bila određena zakonom. Ako zakon nakon počinjenog djela odredi blažu kaznu, odredit će se takva kazna.
(...)
Ne zastarijevaju kaznena djela ratnog profiterstva i kaznena djela iz procesa pretvorbe i privatizacije počinjena u vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države, propisana zakonom, ili ona koja ne zastarijevaju prema međunarodnom pravu. Imovinska korist, ostvarena tim djelima ili povezana s njima, oduzet će se.«
37. Odredbe, koje su po sadržaju i strukturi usporedive s člankom 31. stavkom 1. Ustava, sadržava i članak 7. stavak 1. Konvencije koji glasi:
»Članak 7.
NEMA KAZNE BEZ ZAKONA
1. Nitko ne može biti proglašen krivim za kazneno djelo počinjeno činom ili propustom koji, u času počinjenja, po unutarnjem ili po međunarodnom pravu nisu bili predviđeni kao kazneno djelo. Isto se tako ne može odrediti teža kazna od one koja je bila primjenjiva u času kad je kazneno djelo počinjeno.
(...)«
38. Europski sud za ljudska prava (u daljnjem tekstu: ESLJP) utvrdio je opća načela koja proizlaze iz članka 7. stavka 1. Konvencije osobito u predmetima Kafkaris protiv Cipra (presuda, veliko vijeće, 12. veljače 2008., zahtjev br. 21906/04, §§ 137. – 142.) i Kononov protiv Latvije (presuda, veliko vijeće, 17. svibnja 2010., zahtjev br. 36376/04, §§ 185. i 186.), a ponovio ih je u novijem predmetu Del Río Prada protiv Španjolske (presuda, veliko vijeće, 21. listopada 2013., zahtjev br. 42750/09, § 77.).
Prema ESLJP-u, jamstvo ugrađeno u članak 7. stavak 1. Konvencije (nullum crimen, nulla poena sine lege), koje je esencijalni element vladavine prava, zauzima značajno mjesto u konvencijskom sustavu zaštite. To se jamstvo mora izgrađivati i primjenjivati, kao što proizlazi iz njegovog cilja i njegove svrhe, tako da osigura djelotvorne zaštitne garancije protiv arbitrarnih progona, osuda i kazni. Njegov značaj naglašava i činjenica da derogacija tog jamstva nije dopuštena na temelju članka 15. Konvencije čak ni u vrijeme rata ili drugog izvanrednog stanja koje ugrožava opstanak nacije. Mjerodavne odredbe članka 15. Konvencije glase:
»Članak 15.
DEROGIRANJE U VRIJEME IZVANREDNOG STANJA
1. U vrijeme rata ili drugog izvanrednog stanja koje ugrožava opstanak naroda svaka visoka ugovorna stranka može, u opsegu koji je strogo određen potrebama tih izvanrednih prilika, poduzeti mjere koje derogiraju njezine obveze iz ove Konvencije, uz uvjet da te mjere nisu nespojive s njezinim ostalim obvezama po međunarodnom pravu.
2. Na temelju te odredbe ne može se derogirati članak ... 7.
(...)«
38.1. Opća načela koja proizlaze iz članka 7. stavka 1. Konvencije, a koja su podrobno razrađena u praksi ESLJP-a, primjenjiva su i na članak 31. Ustava, pri čemu i Ustav u članku 17. stavku 3., slično članku 15. Konvencije, izrijekom propisuje:
»Članak 17.
(...)
Niti u slučaju neposredne opasnosti za opstanak države ne može se ograničiti primjena odredbi ovoga Ustava ... o pravnoj određenosti kažnjivih djela i kazni ...«
39. U okviru članka 31. Ustava, a s obzirom na predmet ovog ustavnosudskog postupka, Ustavni sud dužan je:
A. razmotriti, u svjetlu članka 31. stavka 1. (druge rečenice) Ustava, ustavnopravnu prihvatljivost kaznenih presuda u kojima sudovi:
– ne obrazlažu primjenu blažeg zakona na konkretan slučaj,
– ne prosuđuju primjenu blažeg zakona na temelju svih kaznenih zakona primjenjivih na konkretan slučaj;
B. ispitati domašaj i učinke članka 31. stavka 4. Ustava, koji je u ustavni tekst unesen člankom 5. Promjene Ustava/2010, zasebno i u vezi s odgovarajućim zakonskim rješenjima koja su kasnije donesena na temelju te ustavne odredbe, ne ulazeći istodobno u apstraktnu kontrolu ustavnosti tih zakonskih rješenja.
40. Osim KZ-a/97 i KZ-a/11, o kojima su podaci izneseni u točki 5. obrazloženja ove odluke, u ovoj se odluci, u okviru članka 31. stavaka 1. i 4. Ustava, razmatraju još dva domaća kaznena zakona.