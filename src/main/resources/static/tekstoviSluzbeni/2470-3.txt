 opravdano s obzirom na regulatorna načela i ciljeve iz članka 5. ZEK-a. Smatra da je neosnovan prigovor tužitelja da obveza transparentnosti obvezuje samo na objavu uvjeta te ističe da je u svim dosad analiziranim tržištima, u okviru regulatorne obveze transparentnosti, propisivao rokove za privremenu obustavu i aktivaciju instrumenata plaćanja te napominje da su navedene analize potvrđene kao zakonite pred ovim Sudom. Upućuje na presudu ovoga Suda broj: Us-10120/2009-4 prema kojoj ZEK ostavlja diskrecijsko pravo tuženiku u svezi načina na koji će odrediti spomenute regulatorne obveze, uz uvjet da one budu rezultat provedene analize i utvrđivanja nedostatne djelotvornosti tržišnog natjecanja na mjerodavnom tržištu te moraju biti razmjerne i opravdane s obzirom na regulatorna načela i ciljeve iz članka 5. ZEK-a. Nadalje, ističe da je rok od 60 dana za dospijeće plaćanja računa u skladu sa Zakonom o financijskom poslovanju i predstačajnoj nagodbi koji ne isključuje primjenu navedenog roka, nego dapače primjenu istog stranke mogu ugovoriti. Tijekom provođenja postupka analize predmetnog tržišta prihvatio je prijedlog tužitelja za izmjenom odredbe na način da se rok dospijeća računa umjesto od dana »slanja« od dana »zaprimanja« računa, što je u skladu s člankom 11. stavkom 4. navedenog Zakona. U pogledu povrede odredbe članka 171. Zakona o obveznim odnosima navodi da je red uračunavanja ispunjenja obveza operatora korisnika sredstvo kojim tuženik nastoji spriječiti ranije utvrđeno diskriminacijsko ponašanje tužitelja te tvrdi da je određena mjera razmjerna prirodi utvrđenog nedostatka na tržištu, a također ističe da su Zakon o obveznim odnosima i Zakon o financijskom poslovanju i predstečajnoj nagodbi u odnosu na određivanje načina reguliranja međusobnih odnosa između operatora, lex generalis u odnosu na ZEK, koji, kao lex specialis na taj način derogira primjenu istih. Nakon provedenog postupka analize, kao prepreku razvoju tržišnog natjecanja prepoznao je diskriminaciju na cjenovnoj osnovi i diskriminaciju na necjenovnoj osnovi. S obzirom na to da je sve odluke diskriminacijskog ponašanja moguće utvrditi jedino kada su transparentno objavljeni kriteriji pod kojima operator sa značajnom tržišnom snagom nudi veleprodajnu uslugu, tuženik je osporenom Odlukom odredio regulatornu obvezu transparentnosti. Istom je između ostaloga odredio i regulatorni okvir plaćanja računa koje tužitelj ispostavlja operatorima korisnicima veleprodajne usluge. Ističe da je prije svega utvrdio prepreke učinkovitom tržišnom natjecanju na predmetnom tržištu te odredio na istom tržištu sadržaj obveza te je u potpunosti postupio sukladno članku 56. stavku 3. ZEK-a. Prigovor tužitelja da osporena Odluka nije obrazložena sukladno članku 98. stavku 5. Zakona o općem upravnom postupku tuženik ocjenjuje neosnovanim jer obrazloženje osporene Odluke ima sve elemente koji su propisani navedenim člankom. Predlaže da Sud tužbeni zahtjev odbije kao neosnovan.
Zainteresirana osoba Metronet telekomunikacije d.d., Zagreb, u odgovoru na tužbu navodi da je tuženik nacionalna regulatorna agencija za obavljanje regulatornih i drugih poslova u okviru djelokruga i nadležnosti propisanih ZEK-om pa je tuženik u skladu s propisanim ovlastima pobijanom Odlukom odredio tužitelja operatorom sa značajnom tržišnom snagom na tržištu završavanja (terminacije) poziva u vlastitu mrežu koja se pruža na fiksnoj lokaciji te mu je odredio regulatorne obveze u skladu sa ZEK-om uključujući regulatornu obvezu transparentnosti uz objavu standardne ponude međupovezivanja te regulatornu obvezu nediskriminacije. Ističe da standardna ponuda mora biti detaljno raščlanjena u skladu s potrebama tržišta te mora sadržavati pripadajuće rokove, uvjete i cijene usluga, a restruktivno tumačenje obveze objave standardne ponude prema kojem se obveza transparentnosti svodi na objavu uvjeta, rokova i cijena, kako to obrazlaže tužitelj u tužbi, značilo bi da tužitelj može primjenjivati diskriminatorne uvjete,