 prema stajalištu Vlade Republike Hrvatske, bez osporenih zakonskih mjera bili prebačeni, gotovo u cijelosti, na kreditne dužnike) nego li su to aspekti koji se tiču makroekonomskih ili makro-prudencijalnih učinaka na nacionalno gospodarstvo samih vladinih politika oblikovanih u P.Z.-ima br. 899/15 i 900/15, a koje je podržao i Hrvatski sabor prihvaćajući ZID ZPK/102-15 i ZID ZoKI/102-15.
U odabiru tih politika Vlada Republike Hrvatske ima široko područje slobodne procjene. Istodobno, međutim, za te je politike ona odgovorna s aspekta svoje ustavne zadaće da »brine o gospodarskom razvitku zemlje« (članak 110. alineja 7. Ustava Republike Hrvatske, »Narodne novine« broj 56/90., 135/97., 113/00., 28/01., 76/10. i 5/14.).
34. S obzirom na takvo stanje stvari, Ustavni sud ocjenjuje da pojedinačni akti i radnje koje se poduzimaju na osnovi ZID-u ZPK-a/102-15 i ZID-u ZoKI-ja/102-15 ne mogu dovesti do nepopravljivih posljedica u smislu članka 45. Ustavnog zakona.
Slijedom navedenog, na temelju članka 45. Ustavnog zakona riješeno je kao pod točkom I. alinejama 1., 2. i 3. izreke ovog rješenja.
35. Na kraju, s obzirom na dvojbe koje postoje u javnosti o učincima odluka Ustavnog suda u postupcima ocjene ustavnosti zakona, Ustavni sud dužan je naglasiti: aneksi ugovora o kreditu ili druge vrste dvostranih pravnih akata sklopljenih između banaka (kreditora) i kreditnih dužnika (debitora), koji služe kao pravna osnova za provedbu, u svakom konkretnom slučaju, zakonske mjere konverzije kredita u CHF u kredite u EUR, odnosno konverzije kredita u kunama s valutnom klauzulom u CHF u kredite u kunama s valutnom klauzulom u EUR (u daljnjem tekstu: aneksi), teško bi se mogli smatrati »običnim« privatnopravnim ugovorima kojima se ustanovljuju »obični« obveznopravni odnosi za koje bi u cijelosti vrijedila pravila Zakona o obveznim odnosima (»Narodne novine« broj 35/05., 41/08., 125/11. – čl. 9. Zakona o rokovima ispunjenja novčanih obveza, 78/15.), kako to pogrešno smatraju banke predlagateljice (v. točke 11. i 12. obrazloženja ovog rješenja).
Sklapanje tih aneksa je zakonska obveza nametnuta bankama kao adresatima ZID-a ZPK-a/102-15 i ZID-a ZoKI-ja/102-15. Drugim riječima, sklapanje tih aneksa za banke je državna prisilna mjera, iza koje stoje i odgovarajući državni prisilni mehanizmi njezine provedbe, uključujući i propisane sankcije za nepoštovanje zakonom propisanih obveza. Ti aneksi nisu izraz redovitog ili uobičajenog bankarskog poslovanja u području kreditiranja građana i drugih subjekata niti se temelje na slobodnoj volji obiju ugovornih strana. To je jasno istaknula i ESB u poglavlju 2. točki 2.2. svoga mišljenja, naglašavajući »da će konverzija kredita u CHF u kredite denominirane ili vezane uz euro biti na dobrovoljnoj osnovi samo za dužnike« (v. točku 30. obrazloženja ovog rješenja).
Stoga ti aneksi, doneseni na temelju ZID-a ZPK-a/102-15 i ZID-a ZoKI-ja/102-15, imaju za banke – adresate osporenih zakona – i javnopravnu dimenziju, koja priječi da ih se sagledava isključivo kroz institute obveznog prava.
36. U tom svjetlu, ne prejudicirajući konačnu odluku u ovim predmetima, Ustavni sud dužan je podsjetiti na učinke ustavnosudskih odluka kojima se ukidaju zakoni ili pojedine njihove odredbe. Ustavni zakon jasno propisuje da odluke Ustavnog suda vrijede pro futuro, od dana ukidanja zakona ubuduće. Drugim riječima, zakon se smatra ustavnim sve dok ga Ustavni sud ne ukine. Do tog trenutka vrijedi presumpcija njegove ustavnosti. Sukladno tome, i svi (za banke prisilni) aneksi sklopljeni po sili i za vrijeme važenja ZID-a ZPK-a/102-15 i ZID-a ZoKI-ja/102-15 također potpadaju pod presumpciju zakonitosti i ustavnosti.
Uz opetovano isticanje da ne prejudicira konačnu odluku u ovim predmetima, Ustavni sud naglašava da njegova (eventualna) odluka kojom bi se ukinuli ZID ZPK/102-15 i ZID ZoKI/102-15 odnosno pojedine njihove odredbe ne bi imala učinak na valjanost tih aneksa. Te bi anekse bilo moguće samo ponovo mijenjati ili utvrđivati da od tog