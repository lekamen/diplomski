78 17.07.2015 Odluka o tijelima u Sustavu upravljanja, provedbe i kontrole korištenja Fonda europske pomoći za najpotrebitije u okviru Operativnog programa za hranu i/ili osnovnu materijalnu pomoć za razdoblje 2014. - 2020.
VLADA REPUBLIKE HRVATSKE
1512
Na temelju članka 30. stavka 3. Zakona o Vladi Republike Hrvatske (»Narodne novine«, br. 150/2011 i 119/2014), a u vezi s člankom 31. Uredbe (EU) br. 223/2014 Europskog parlamenta i Vijeća od 11. ožujka 2014. o Fondu europske pomoći za najpotrebitije (SL L 72, 12. 3. 2014.), Vlada Republike Hrvatske je na sjednici održanoj 16. srpnja 2015. godine donijela
ODLUKU
O TIJELIMA U SUSTAVU UPRAVLJANJA, PROVEDBE I KONTROLE KORIŠTENJA FONDA EUROPSKE POMOĆI ZA NAJPOTREBITIJE U OKVIRU OPERATIVNOG PROGRAMA ZA HRANU I/ILI OSNOVNU MATERIJALNU POMOĆ ZA RAZDOBLJE 2014. – 2020.
I.
Ovom Odlukom uspostavlja se Sustav upravljanja, provedbe i kontrole korištenja Fonda europske pomoći za najpotrebitije (u daljnjem tekstu: Sustav) u okviru Operativnog programa za hranu i/ili osnovnu materijalnu pomoć za razdoblje 2014. – 2020. (u daljnjem tekstu: Program).
Institucije koje ovom Odlukom postaju tijela u Sustavu sudjeluju u planiranju i programiranju, izradi natječajne dokumentacije, objavi natječaja, postupku odabira i ugovaranja, postupku praćenja napretka provedbe projekta, planiranju proračuna i plaćanjima, planiranju i provedbi evaluacija, upravljanju nepravilnostima, aktivnostima informiranja i vidljivosti, te ostalim zadaćama i aktivnostima povezanim sa Sustavom u okviru Operativnog programa.
II.
Ovom se Odlukom osigurava provedba sljedećih uredbi Europske unije:
– Uredbe (EU) br. 223/2014 Europskog parlamenta i Vijeća od 11. ožujka 2014. o Fondu europske pomoći za najpotrebitije (SL L 72, 12. 3. 2014.) – u daljnjem tekstu: Uredba (EU) br. 223/2014;
– Uredbe (EU, Euratom) br. 966/2012 Europskog parlamenta i Vijeća od 25. listopada 2012. o financijskim pravilima koja se primjenjuju na opći proračun Unije i o stavljanju izvan snage Uredbe Vijeća (EZ, Euratom) br. 1605/2002 (SL L 298, 25. 10. 2012.) – u daljnjem tekstu: Uredba (EU) br. 966/2012;
– Provedbene uredbe Komisije (EU) br. 463/2014 оd 5. svibnja 2014. o utvrđivanju uvjeta koji se primjenjuju na sustav elektroničke razmjene podataka između država članica i Komisije u skladu s Uredbom (EU) br. 223/2014 Europskog parlamenta i Vijeća o Fondu europske pomoći za najpotrebitije (SL L 134, 7. 5. 2014.) – u daljnjem tekstu: Provedbena uredba Komisije (EU) br. 463/2014;
– Delegirane uredbe Komisije (EU) br. 532/2014 оd 13. ožujka 2014. o dopuni Uredbe (EU) br. 223/2014 Europskog parlamenta i Vijeća o Fondu za europsku pomoć za najugroženije (SL L 148, 20. 5. 2014.) – u daljnjem tekstu: Delegirana uredba Komisije (EU) br. 532/2014;
– Provedbene uredbe Komisije (EU) 2015/212 оd 11. veljače 2015. o utvrđivanju pravila za primjenu Uredbe (EU) br. 223/2014 Europskog parlamenta i Vijeća u pogledu tehničkih specifikacija sustava evidencije i pohrane podataka o svakoj potrebnoj operaciji za praćenje, evaluaciju, financijsko upravljanje, provjeru i reviziju, uključujući podatke o pojedinim sudionicima operacija koje se sufinanciraju sredstvima iz programa OP II (SL L 36, 12. 2. 2015.) – u daljnjem tekstu: Provedbena uredba Komisije br. 2015/212.
III.
U Sustavu iz točke I. ove Odluke uspostavljaju se sljedeća tijela: Upravljačko tijelo, Posredničko tijelo, Tijelo za ovjeravanje i Tijelo za reviziju.
IV.
Upravljačko tijelo sukladno članku 32. Uredbe (EU) br. 223/2014, odgovorno je za upravljanje Programom u skladu s načelom dobrog financijskog upravljanja.
Upravljačko tijelo iz stavka I. ove točke, a sukladno članku 35. stavku 3. Uredbe (EU) br. 223/2014, je središnje tijelo državne uprave nadležno za poslove rada i mirovinskoga sustava.
Upravljačko tijelo, osim funkcija navedenih u člancima 17., 19. i 32. Uredbe (EU) br. 223/2014, članku 3. stavku 3. Provedbene uredbe Komisije (EU) br. 463/2014, članku 3. stavku 2. Delegirane uredbe Komisije (EU) br.