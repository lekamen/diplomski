112 16.10.2015 Odluka Ustavnog suda Republike Hrvatske broj: U-III-4297/2012 od 23. rujna 2015.
USTAVNI SUD REPUBLIKE HRVATSKE
2171
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Mato Arlović, Marko Babić, Slavica Banić, Mario Jelušić i Aldo Radolović, članovi Vijeća, u postupku koji je ustavnom tužbom pokrenuo Jure Sabalić, kojeg zastupa Ruđer Anić, odvjetnik Odvjetničkog društva Anić i Partneri iz Zagreba, na sjednici održanoj 23. rujna 2015. jednoglasno je donio
ODLUKU
I. Ustavna tužba se usvaja.
II. Ukidaju se:
– presuda Visokog upravnog suda Republike Hrvatske broj: Us-10288/2009-4 od 16. svibnja 2012.
– rješenje Ministarstva financija Republike Hrvatske, Samostalne službe za drugostupanjski upravni postupak, klasa: UP/II-410-20/08-01/358, ur. broj: 513-04/09-03 od 6. srpnja 2009. i
– rješenje Ministarstva financija – Porezne uprave, Područnog ureda Zadar, Ispostave Pag, klasa: UP/I-410-20/2007-001/00265, ur. broj: 513-007-13-005/2007-0005 od 12. prosinca 2007.
III. Predmet se vraća Ministarstvu financija – Poreznoj upravi, Područnom uredu Zadar, Ispostavi Pag na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Postupak pred Ustavnim sudom pokrenut je pravodobnom i dopuštenom ustavnom tužbom koju je podnio Jure Sabalić iz Paga, Danijelija Antonija 25 (u daljnjem tekstu: podnositelj), hrvatski državljanin, a nakon okončanja upravnog postupka u kojem je podnositelju razrezan porez na promet nekretnina.
1.1. Podnositelj ustavnom tužbom osporava sljedeće odluke:
– presudu Visokog upravnog suda Republike Hrvatske (u daljnjem tekstu: VUS) broj: Us-10288/2009-4 od 16. svibnja 2012. kojom je odbijena tužba podnositelja u upravnom sporu (u daljnjem tekstu: presuda VUS-a);
– rješenje Ministarstva financija Republike Hrvatske, Samostalne službe za drugostupanjski upravni postupak (u daljnjem tekstu: drugostupanjsko upravno tijelo), klasa: UP/II-410-20/08-01/358, ur. broj: 513-04/09-03 od 6. srpnja 2009. (u daljnjem tekstu: drugostupanjsko rješenje) kojim je odbijena podnositeljeva žalba i
– rješenje Ministarstva financija – Porezne uprave, Područnog ureda Zadar, Ispostave Pag (u daljnjem tekstu: prvostupanjsko upravno tijelo), klasa: UP/I-410-20/2007-001/00265, ur. broj: 513-007-13-005/2007-0005 od 12. prosinca 2007. (u daljnjem tekstu: prvostupanjsko rješenje), kojim je podnositelju utvrđena osnovica poreza na promet nekretnina u iznosu od 10.141.112,00 kn i obveza poreza na promet nekretnina u iznosu od 507.055,60 kn.
1.2. Podnositelj smatra da su mu osporenim odlukama povrijeđena ljudska prava i temeljne slobode zajamčene člancima 14. stavkom 2. i 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), kao i člancima 3. i 5. stavkom 2. Ustava.
2. Za potrebe ustavnosudskog postupka pribavljen je spis Ministarstva financija – Porezne uprave, Područnog ureda u Zadru, Ispostave Pag, klasa: UP/I-410-20/2007-001/00265.
II. ČINJENICE I OKOLNOSTI SLUČAJA
3. U konkretnom je slučaju podnositelj ustavne tužbe (kao II. tužitelj, od tri tužitelja) u parničnom postupku radi utvrđenja prava vlasništva i izdavanja tabularne isprave protiv tuženika, Republike Hrvatske, a koji se vodio pred Općinskim sudom u Pagu, ishodio presudu broj: P-388/04-28 od 9. veljače 2006., izreka koje glasi:
»Utvrđuje se da su tužitelji i to: Sabalić Jure u 1/2 dijela, Sabalić Ivo u 1/4 dijela i Sabalić Jure-Jurić u 1/4 dijela, stekli nasljeđivanjem oca i djeda, a otac i djed i njihovi prednici temeljem odredbi Zakona o likvidaciji agrarnih odnosa na području ranije pokrajine Dalmacije iz 1930. g. pravo vlasništva dijela kčbr. 8389/33 k.o. Pag koji dio prema parcelacionom elaboratu broj: Kl. ozn. 930-03/01-01/63 ur. broj: 2198-06/5-00-2 od 21. rujna 2000. g. nose oznake kčbr. 8389/1025 pašnjak od 248704 m2 i kčbr. 8389/1026 pašnjak od 677.425 m2 obje 