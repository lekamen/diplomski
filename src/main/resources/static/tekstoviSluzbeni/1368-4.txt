podnositelj je sve sam prijavio nadležnom državnom odvjetništvu. Ističe da je kazneni postupak protiv Aleksandre Marković zbog kaznenog djela iz članka 292. stavka 2. Kaznenog zakona i dalje u tijeku. Državni odvjetnik odustao je od kaznenog progona protiv podnositelja (za isto kazneno djelo) jer je utvrdio da nema dokaza da bi podnositelj svojim postupanjem ispunio obilježja tog kaznenog djela. Ni oštećena tvrtka nije nastavila kazneni progon protiv podnositelja, pa je postupak protiv njega obustavljen.
U ustavnoj tužbi podnositelj navodi da je, osim što je prijavio nadležnim tijelima kriminalne radnje Aleksandre Marković, pokrenuo i parnicu pred Općinskim sudom u Zagrebu kao tužitelj S.H. Trgovina protiv Aleksandre Marković i njezinog knjigovodstvenog obrta. Na temelju pravomoćne presude Općinskog suda u Zagrebu broj: P-6487/09 od 20. travnja 2012. pokrenuo je i dobio ovrhu na novčanim sredstvima ovršenice.
Podnositelj nadalje ističe da je Vegafruit d.o.o. Zagreb podnio u veljači 2007. tužbu protiv njega, radi naknade štete koju je navodno prouzročio tužitelju (ranije mu je naziv bio DIV promet) jer kao član uprave u društvu tužitelja nije poslove društva obavljao s pozornošću savjesnog gospodarstvenika. Tužitelj se pozvao na članak 430. stavak 1. Zakona o trgovačkim društvima. Iznos naknade štete je 1.018.607,45 kn, tj. iznos koji tvrtka S.H. Trgovine duguje Vegafruitu d.o.o. (ranije DIV prometu) po osnovi prethodno opisane poslovne suradnje.
U odgovoru na tužbu podnositelj je osporio navode tužbe, prije svega da je sam otkrio i ukazao na nepravilnosti u knjigovodstvu DIV prometa i S.H. Trgovine, da su mu odgovorni i ovlašteni djelatnici za financijsko, knjigovodstveno i računovodstveno poslovanje redovito podnosili izvješća, da su po dolasku novih partnera (Vegafruit d.d. BiH) izvršene dvije interne revizije poslovanja i nisu uočene nikakve nepravilnosti. Na okolnost neosnovanosti tužbe odnosno da je postupao kao dobar gospodarstvenik, podnositelj je predložio provođenje dokaza saslušanjem samog podnositelja i saslušanjem nekoliko svjedoka, te da se pribavi dokumentacija od FINA-e i izvrši uvid u spis broj: K-DO-311/06.
Podnositelj nadalje u ustavnoj tužbi navodi:
»U postupku je održana jedna glavna rasprava 21. travnja 2009. kojoj su prisustvovali samo punomoćnici stranaka. Nijedan dokaz nije izveden a sud je rješenjem odbio sve dokazne prijedloge mog punomoćnika. Nakon toga sud je donio presudu kojom mi je naložio da tužitelju isplatim utuženi iznos naknade štete. Obrazlažući odbijanje predloženih dokaza sud je u presudi naveo da sam kao uprava tj. direktor u društvu DIV promet d.o.o. i u društvu S.H. trgovina d.o.o. morao voditi poslove s pozornošću urednog i savjesnog gospodarstvenika a to nisam činio!
U žalbi sam, a i u reviziji, prije svega istaknuo da nisam imao priliku dokazivati da sam poslove vodio s dužnom pozornošću. Prvostupanjski sud mi je onemogućio sudjelovanje u postupku i dokazivanje da nisam kriv (jer krivnja tuženika u takvom postupku se pretpostavlja!). Naime, članovi uprave u slučaju spora ako se žele osloboditi krivnje moraju dokazati da su primijenili pozornost urednog i savjesnog gospodarstvenika. Meni sudovi nisu pružili mogućnost iznošenja obrane i dokazivanja suprotnog, već su mi štetu pripisali samo zato što kao član uprave po zakonu odgovaram za štetu. A to je prvostupanjski sud izrijekom i naveo (da nisam vodio poslove urednog i savjesnog gospodarstvenika pa zato neće provesti dokaze koje sam predložio!). Nijedan sud u sva tri stupnja nije ni pokušao dati odgovarajuće, pravno relevantne razloge za takvo postupanje.
Ne omogućujući mi da uz primjenu svih dokaznih sredstava dokažem kako sam postupao kao savjestan gospodarstvenik, a time u konačnici o (ne)utemeljenosti tužbenog zahtjeva tužitelja, sudovi su zanemarili i povrijedili moje pravo na pravično suđenje u aspektu 'jednakosti oružja' kako ga tumače Ustavni sud (odluke broj: U-III-1128/2010, U-III-1188/2010 i dr.) i Europski sud za ljudska