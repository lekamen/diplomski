61 06.07.2016 Pravilnik o izmjenama Pravilnika o poštanskim markama
MINISTARSTVO POMORSTVA, PROMETA I INFRASTRUKTURE
1557
Na temelju članka 42. stavka 2. Zakona o poštanskim uslugama (»Narodne novine«, br. 144/12., 153/13. i 78/15.) ministar pomorstva, prometa i infrastrukture, na prijedlog HP – Hrvatske pošte d.d., donosi
PRAVILNIK
O IZMJENAMA PRAVILNIKA O POŠTANSKIM MARKAMA
Članak 1.
U Pravilniku o poštanskim markama (»Narodne novine«, br. 91/13.), u članku 9. stavak 1. mijenja se i glasi:
»(1) Obvezna obilježja poštanskih maraka Republike Hrvatske su sljedeća:
– skraćeni naziv države: »Hrvatska«
– izdavač: logotip HP-a d.d.
– godina izdavanja (otisnuta arapskim brojkama)
– nominalna vrijednost (otisnuta arapskim brojkama ili latiničnim pismom).«
Članak 2.
Članak 12. mijenja se i glasi:
»Odluka o izdavanju poštanskih maraka, koju donosi Uprava HP-a d.d. ili od nje ovlaštena osoba, mora sadržavati sljedeće sastavnice:
– naziv i vrstu izdanja
– nominalnu vrijednost poštanskih maraka
– način zupčanja i/ili oblik zaštite izdanja
– nakladu
– broj poštanskih maraka u arku
– odabranog ponuditelja grafičkog i/ili likovnog rješenja
– dan izdavanja i puštanja u prodaju.«
Članak 3.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/16-01/80
Urbroj: 530-06-2-16-4
Zagreb, 24. lipnja 2016.
Ministar Oleg Butković, v. r.
