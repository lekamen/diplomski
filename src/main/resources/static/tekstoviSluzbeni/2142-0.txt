110 13.10.2015 Odluka Ustavnog suda Republike Hrvatske broj: U-IIIA-2409/12 od 17. srpnja 2015.
USTAVNI SUD REPUBLIKE HRVATSKE
2143
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Mato Arlović, Marko Babić, Slavica Banić, Mario Jelušić i Ivan Matija, članovi Vijeća, odlučujući o ustavnoj tužbi koju je podnio Blaženko Lovrinov iz Zadra, na sjednici održanoj 17. srpnja 2015. jednoglasno je donio
ODLUKU
I. Ustavna tužba se usvaja.
II. Vrhovni sud Republike Hrvatske dužan je donijeti odluku u predmetu koji se vodi pred tim sudom pod poslovnim brojem: Revt-276/13 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Trgovački sud u Zadru dužan je donijeti odluku u predmetu koji se vodi pred tim sudom, pod poslovnim brojem: P-342/12 (ranije P-234/02, P-496/10) u najkraćem mogućem roku, ali ne duljem od dvanaest (12) mjeseci, računajući od prvog idućeg dana nakon dostavljene odluke Vrhovnog suda Republike Hrvatske broj: Revt-276/13.
IV. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe, Blaženku Lovrinovu iz Zadra, Nikole Matafara 2, određuje se primjerena naknada zbog povrede ustavnog prava iz članka 29. stavka 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 15.200,00 kn.
V. Naknada iz točke IV. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
VI. Ova odluka objavit će se u »Narodnim novinama«.
Obrazloženje
1. Na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) podnositelj je 13. travnja 2012. podnio ustavnu tužbu smatrajući da u postupku, koji se vodi u povodu revizije pred Vrhovnim sudom Republike Hrvatske (u daljnjem tekstu: Vrhovni sud), nije donesena odluka u razumnom roku čime mu je povrijeđeno njegovo pravo na suđenje u razumnom roku, zajamčeno člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
I. ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom ustavnom tužbom, primjenom članka 63. Ustavnog zakona, na temelju navoda ustavne tužbe, te uvida u presliku spisa Trgovačkog suda u Zadru broj: P-342/12 (ranije broj: P-496/10, P-234/02) i Trgovačkog suda u Splitu broj: P-350/02 (ranije broj: P-2130/00, P-1372/98), utvrdio sljedeće pravno relevantne činjenice za odlučivanje o povredi ustavnog prava podnositelja zajamčenog člankom 29. stavkom 1. Ustava.
Postupak je pokrenut pred Trgovačkim sudom u Splitu 13. listopada 1998. tužbom podnositelja protiv tuženika Tekstil d. d., Zadar, radi poništenja svih odluka Skupštine tuženika, Nadzornog odbora tuženika, poništenja nezakonitog upisa dionica u dioničku knjigu Hrvatskog fonda za privatizaciju, poništenje nezakonitog brisanja iz dioničke knjige te naknade štete. Predmet se vodio pod brojem: P-1373/98.
Podnositelj je 21. srpnja 2006. Vrhovnom sudu podnio zahtjev za zaštitu prava na suđenje u razumnom roku u istom predmetu koji se u trenutku podnošenja zahtjeva vodio pred Visokim trgovačkim sudom Republike Hrvatske (u daljnjem tekstu: Visoki trgovački sud) pod brojem: Pž-1426/06. Odlučujući o zahtjevu podnositelja, Vrhovni sud je rješenjem broj: Gzp-256/06-5 od 31. siječnja 2007. usvojio zahtjev podnositelja te je zbog utvrđene povrede prava na suđenje u razumnom roku podnositelju odredio naknadu u iznosu od 11.200,00 kn te odredio rok od četiri (4) mjeseca za donošenje odluke u navedenom predmetu.
Nakon toga je Visoki trgovački sud 29. svibnja 2007. donio