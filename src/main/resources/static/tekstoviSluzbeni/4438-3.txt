 eventualno postojanje povreda u postupcima pred sudovima i na temelju toga ocjenjuje je li postupak, razmatran kao jedinstvena cjelina, bio vođen na način koji je podnositelju osigurao pravično suđenje.
Kad je riječ o tumačenju i primjeni prava na konkretne slučajeve, Ustavni sud, u načelu, ne smije zamijeniti pravna stajališta nadležnih sudova svojima sve dok sudske odluke ne otkrivaju bilo kakvu arbitrarnost, a dostatno su obrazložene i, po potrebi, upućuju na relevantnu sudsku praksu. Ustavni sud podsjeća da nije njegova zadaća preuzeti ulogu sudova koji su prvi pozvani interpretirati zakone. Zadaća Ustavnog suda ograničena je na ispitivanje jesu li učinci takve interpretacije sudova suglasni s Ustavom s aspekta zaštite ljudskih prava i temeljnih sloboda.
7.1. U spornoj pravnoj situaciji presuđivala su tijela sudbene vlasti unutar svoje nadležnosti utvrđene zakonom. Razvidno je da su sudovi osporene odluke donijeli sukladno mjerodavnim odredbama materijalnog i postupovnog prava te da su svoja stajališta obrazložili jasno i na ustavnopravno prihvatljiv način. Također je razvidno da je podnositelj bio u mogućnosti pratiti postupak i sudjelovati u njemu te poduzimati sve zakonom dopuštene postupovne radnje. Iz presude prvostupanjskog suda razvidno je koje dokaze je taj sud proveo i na kojim dokazima temelji svoje utvrđenje. Analizirajući sve provedene dokaze te činjenice o kojima ovisi osnovanost podnositeljevog tužbenog zahtjeva, prvostupanjski sud je za svoja utvrđenja i stajališta dao valjane pravne razloge.
U odnosu na navod podnositelja da prvostupanjski sud nije proveo sve dokaze koje je on kao tužitelj predložio (očevid u Kaznionici Lepoglava i psihijatrijsko vještačenje na pogoršanje njegova zdravstvenog stanja), Ustavni sud ističe da iz odredbe Zakona o parničnom postupku (»Narodne novine« broj 53/91., 91/92., 112/99., 88/01. i 117/03.) ne proizlazi obveza suda da mora izvesti svaki predloženi dokaz. Pitanje hoće li ili neće izvesti neki dokaz, pitanje je obrazložene ocjene suda u svakom pojedinačnom slučaju. Prvostupanjski sud je odbio prijedlog za provođenje navedenih dokaza »jer je provođenje ovih dokaza na sporne okolnosti ocijenio nepotrebnim.«
Sagledavajući okolnosti konkretnog slučaja kao jedinstvenu cjelinu, Ustavni sud utvrđuje da je postupak vođen na način koji je podnositelju osigurao pravično suđenje, a Županijski sud u Varaždinu, Stalna služba u Koprivnici odgovorio je na sve žalbene navode podnositelja, uz obrazloženje koje je dostatno, logično i ustavnopravno prihvatljivo. Nezadovoljstvo podnositelja tijekom i ishodom sudskog postupka samo po sebi nije relevantno za ocjenu o povredi njegovih ustavnih prava.
Ustavni sud napominje da nadležan sud ispituje sve okolnosti konkretnog slučaja i ovisno o procjeni naravi tih okolnosti dosuđuje pravičnu novčanu naknadu, ili, pak, otklanja mogućnost dosuđivanja te naknade imajući pritom u vidu okolnosti izrijekom navedene u članku 200. stavku 1. ZOO-a. Stoga, naknada štete neposredno ovisi o utvrđenim činjenicama u svakom konkretnom slučaju. Ustavni sud ističe da se u ustavnosudskom postupku, pokrenutom ustavnom tužbom, ne upušta u utvrđivanje činjenica, a u pravilu ni u ocjenu činjeničnog stanja koje su utvrdili nadležni sudovi niti u ocjenu dokaza.
8. U osporenoj presudi navedeni su jasni i valjano obrazloženi razlozi za neprihvaćanje tužbenog zahtjeva podnositelja, a u primjeni i tumačenju mjerodavnog prava nije utvrđena arbitrarnost ili samovoljnost.
Stoga, Ustavni sud ocjenjuje da podnositelju u konkretnom slučaju nije povrijeđeno ustavno pravo na pravično suđenje zajamčeno člankom 29. stavkom 1. Ustava.
9. Podnositelj ukazuje i na povredu članka 23. stavka 1. Ustava kojim je propisano:
»Članak 23.
Nitko ne smije biti podvrgnut bilo kakvu obliku zlostavljanja ...
(...)«
Polazeći od sadržaja navedenog ustavnog prava, a imajući u vidu predmet spora u postupku koji je prethodio ustavnosudskom postupku (naknada štete), Ustavni sud ocjenjuje da osporenim odlukama