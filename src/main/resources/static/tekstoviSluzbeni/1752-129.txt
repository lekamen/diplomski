 na samooptužujuće izjave okrivljenika, ista se načela po prirodi stvari primjenjuju i za bilo koje izjave dobivene kršenjem članka 3., uključujući i one koje su dali ne samo sami okrivljenici, nego i svjedoci čija se svjedočenja koriste kao inkriminirajući dokazi.
203. Sud na kraju ponavlja da članak 6. stavak 1. djeluje, inter alia, i tako da podvodi »sudište« (tribunal) pod dužnost da provede propisno ispitivanje podnesaka, argumenata i dokaza, a da pri tome ne utječe na njegovu procjenu« (misli se na procjenu sudišta – op. Ustavnog suda) »ili tome jesu li oni relevantni za njegovu odluku, s obzirom na to da Sud nije pozvan ispitati jesu li argumenti prikladno izneseni (whether arguments are adequately addressed). Članak 6. stavak 1. obvezuje sudove da obrazlože svoje odluke, iako se to ne može shvatiti kao da zahtijeva detaljni odgovor na svaki argument (vidjeti Van de Hurk protiv Nizozemske, 19. travnja 1994., §§ 59. i 61., Serija A, br. 288, i García Ruiz protiv Španjolske [VV], br. 30544/96, § 26., ESLJP 1999-I). Razina do koje seže obveza sudova da daju razloge može varirati ovisno o prirodi odluke i mora se utvrditi u svjetlu okolnosti slučaja (vidjeti Ruiz Torija protiv Španjolske, 9. prosinca 1994., § 27., Serija A, br. 303-B).«
3.2. Pravilo jedinog ili odlučujućeg dokaza
444. ESLJP je u predmetu Al-Khawaja i Tahery protiv Ujedinjenog Kraljevstva (presuda, veliko vijeće, 15. prosinca 2011., zahtjevi br. 26766/05 i 22228/06) obrazložio pravilo »jedinog ili odlučujućeg dokaza«:
»131. ... što se tiče navodnog nedostatka preciznosti tog pravila, Sud primjećuje da se čini kako riječ ‘jedini’ (only), u smislu jedinog dokaza protiv optuženika ..., ne uzrokuje poteškoće, već je glavnina kritike usmjerena na riječ ‘odlučujući’ (decisive). ‘Odlučujući’ (ili /franc./ ‘determinante’) u ovom kontekstu znači više od ‘dokaznog’ (probative). To nadalje znači više od toga da se, bez dokaza, šanse za osuđujuću presudu smanjuju, a šanse za oslobađanje rastu, test koji znači da bi se gotovo svaki dokaz mogao kvalificirati« [kao ‘odlučujući’] ... Umjesto toga, izraz ‘odlučujući’ mora biti usko shvaćen u smislu da označava dokaz takvog značenja ili važnosti koji će vjerojatno biti presudan (determinative) za ishod slučaja. Ako je dokaz neispitanog svjedoka (untested evidence of a witness) potkrijepljen drugim potvrđujućim dokazom (corroborative evidence), procjena o tome je li on odlučujući ovisit će o snazi potvrđujućeg dokaza; što je jači potvrđujući dokaz, to je manje vjerojatno da će se dokaz odsutnog svjedoka tretirati kao odlučujući.
(...)
147. Sud stoga zaključuje da u slučaju u kojem je izjava iz druge ruke (hearsay statment) jedini ili odlučujući dokaz protiv branjenika, njezino prihvaćanje kao dokaza neće automatski dovesti do povrede članka 6. stavka 1. Istodobno, ako se osuđujuća presuda temelji isključivo ili odlučujuće na dokazu odsutnih svjedoka, Sud mora podvrgnuti postupak najpažljivijoj ispitnoj provjeri. Zbog opasnosti koje prihvaćanje takvog dokaza sa sobom nosi, on predstavlja vrlo važan čimbenik za postizanje ravnoteže na ljestvici, … onaj koji će zahtijevati dostatne čimbenike protuteže, uključujući i postojanje snažnih postupovnih zaštitnih garancija. U svakom predmetu postavlja se pitanje postoje li dostatni čimbenici protuteže, uključujući i mjere koje omogućuju pravično i pravilno procjenjivanje vjerodostojnosti tih dokaza. To će omogućiti da se osuđujuća presuda temelji na takvom dokazu samo ako je on dostatno pouzdan s obzirom na njegovu važnost za slučaj.«
445. O odlučujućem je dokazu bila riječ i u predmetu Lučić protiv Hrvatske (presuda, 27. veljače 2014., zahtjev br. 56999/11). ESLJP je u presudi utvrdio da je iskaz oštećenice u konkretnim okolnostima predstavljao odlučujući dokaz, a domaći sudovi nisu s dovoljnim oprezom pristupili ocjeni tog dokaza, posebno zato što nisu postojali drugi čvrsti i jasni dokazi koji ga podupiru. Slijedom navedenoga, utvrđeno je da u postupku nije postignuta ravnoteža jer