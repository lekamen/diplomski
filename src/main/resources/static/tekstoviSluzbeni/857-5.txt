izravno na djecu, ali neizravno utječu na njih.’
Polazeći od navedenih odredaba Konvencije o pravima djeteta i stavova Odbora za prava djeteta UN-a, smatramo da bi propisivanje posebnih uvjeta pristupa srednjoškolskom obrazovanju djece koja su se školovala u inozemstvu, neovisno o tome čiji su državljani, bilo u interesu te djece zbog različitosti obrazovnih sustava i sadržaja koje su pohađali u inozemstvu, a koji se razlikuju, odnosno koji bi se mogli razlikovati od obrazovnog sustava u Republici Hrvatskoj. Primjena istih elemenata i kriterija za upis u srednje škole u dijelu u kojem se vrednuje uspjeh u prethodnom obrazovanju, mogla bi za djecu koja dolaze iz inozemstva dovesti do otežane dostupnosti srednjoškolskog obrazovanja u Republici Hrvatskoj. Smatramo da ‘jednakost’ uvjeta u pristupu srednjoškolskom obrazovanju, u kontekstu elemenata i kriterija koje postavlja predmetna Odluka, podrazumijeva da su sva djeca imala jednake mogućnosti učiti sadržaje koji se vrednuju elementima i kriterijima, odnosno da su pri upisu u srednje škole u formalno i sadržajno istoj situaciji, što zbog činjenice da dolaze iz različitih obrazovnih sustava zbog kojih možda neće biti primjenjivi isti elementi i kriteriji, ne mora biti slučaj. Uspostavljanje formalne jednakosti djece iz inozemstva koja nastavljaju obrazovanje u RH u odgojno-obrazovnom procesu i pristupu programima obrazovanja, s djecom koja su prethodno obrazovanje završila u RH, moglo bi dovesti do nedostupnosti srednjoškolskog obrazovanja, a možebitno i do stvarne nejednakosti. Zbog toga smatramo da bi propisivanje posebnih elemenata i kriterija za djecu, koja nastavljaju obrazovanje u RH nakon školovanja u inozemstvu, neovisno o tome čiji su državljani, bilo u skladu s načelom poštivanja najboljeg interesa djeteta i omogućavanja pristupa srednjoškolskom obrazovanju.
Istodobno smatramo potrebnim ukazati da iz odredbe točke XX. predmetne odluke u kojoj se propisuje pravo na izravan upis djece hrvatskih državljana koji su se najmanje dva od posljednjih četiriju razreda prethodnoga obrazovanja školovali u inozemstvu, proizlazi da se pravo izravnog upisa priznaje određenoj kategoriji djece zbog činjenice da su hrvatski državljani koji dolaze iz inozemstva, dakle prema kriteriju koji ne bi bio vezan uz njihove osobne sposobnosti. Takva odredba stavlja u povoljniji položaj navedenu kategoriju djece u odnosu na ostalu djecu koja su prethodno obrazovanje pohađala u RH, samo po osnovi hrvatskog državljanstva i neovisno o njihovim sposobnostima. Priznavanje prava na izravan upis bez primjene ikakvih kriterija vezanih uz njihove sposobnosti, ima za posljedicu da je, po osnovi državljanstva, srednjoškolsko obrazovanje toj djeci dostupnije no ostaloj djeci. Odredba članka 2. Konvencije o pravima djeteta sadrži obvezu države da poštuje i osigura svakom djetetu na području pod svojom jurisdikcijom prava utvrđena u Konvenciji bez ikakve diskriminacije prema djetetu, njegovim roditeljima ili skrbnicima u pogledu njihove rase, boje kože, spola, jezika, vjere, političkog ili drugog uvjerenja, nacionalnog, etničkog ili socijalnog podrijetla, imovine, teškoća u razvoju, obiteljskog podrijetla ili neke druge okolnosti. Također, obvezuje države da poduzmu sve potrebne mjere kako bi osigurale zaštitu djeteta od svih oblika diskriminacije ili kažnjavanja na temelju statusa, djelatnosti, iskazanih uvjerenja ili vjerovanja njegovih roditelja, skrbnika ili članova obitelji.
Iako je odredbom članka 10. stavka 1. Ustava propisano da Republika Hrvatska štiti prava i interese svojih državljana koji žive ili borave u inozemstvu i promiče njihove veze s domovinom, smatramo dvojbenim može li pravo izravnog upisa u srednju školu djece hrvatskih državljana biti razmjerno naravi potrebe da se na taj način, bez ikakvih dodatnih kriterija koji bi bili povezani s njihovim sposobnostima, štite prava i interesi te kategorije djece. Smatramo da Republika Hrvatska u cilju zaštite prava i interesa hrvatskih državljana iz