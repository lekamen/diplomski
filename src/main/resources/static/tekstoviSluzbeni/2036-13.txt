u izboru zakonodavnog tijela’ esencijalno implicira – odvojeno od slobode izražavanja (već zaštićene na temelju članka 10. Konvencije ...) – načelo jednakog postupanja prema svim građanima u ostvarenju njihova prava da biraju i njihova prava da budu birani na izborima. Iz toga ne slijedi, međutim, da svi glasovi moraju nužno imati jednaku težinu (equal weight) što se tiče ishoda izbora ili da svi kandidati moraju imati jednake šanse pobijediti (equal chances of victory). Tako nijedan izborni sustav ne može eliminirati ‘propale glasove’ (wasted votes). U smislu članka 3. Protokola br. 1 (P1-3.), svaki izborni sustav mora biti ocijenjen u svjetlu političkog razvitka zemlje o kojoj je riječ: obilježja koja bi bila neprihvatljiva u svjetlu jednog sustava mogu dakle biti opravdana u kontekstu drugog, u najmanju ruku toliko dugo dok odabrani sustav predviđa uvjete koji će osigurati ‘slobodno izražavanje mišljenja naroda pri izboru zakonodavnog tijela’.«
2) O dopuštenosti prijedloga
32. Predlagatelj traži od Ustavnog suda da ukine ZIJIZ u cijelosti zbog nesuglasnosti s Ustavom, ali se u osnovi poziva na iste ili istovrsne razloge i argumente koje je Ustavni sud već naznačio ili utvrdio u svom Izvješću broj: U-X-6472/2010.
U tom smislu treba primijetiti da je Ustavni sud već 2010. imao pravnu mogućnost pokrenuti postupak za ocjenu suglasnosti s Ustavom te ukinuti ZIJIZ da je smatrao kako za to postoje pretpostavke, to jest ustavnopravna bit stvari o kojoj je moguće odlučivati u postupku apstraktne kontrole ustavnosti zakona.
33. Međutim, Ustavni sud to nije učinio. On nije ocjenjivao suglasnost s Ustavom ZIJIZ-a u postupku iz članka 125. alineje 1. Ustava. Umjesto toga, proveo je postupak iz članka 125. alineje 5. Ustava (izvješćivanje Hrvatskog sabora o uočenim pojavama neustavnosti i nezakonitosti).
Razlog za to treba se tražiti u samom predmetu uređenja ZIJIZ-a (v. točku 7. obrazloženja ovog rješenja). Naime, predmet uređenja ZIJIZ-a ograničen je isključivo na određivanje područja i granica izbornih jedinica. Taj zakon ne uređuje broj zastupnika koji se u pojedinoj izbornoj jedinici bira, a upravo o tom elementu izbornog sustava izravno ovisi hoće li deset općih izbornih jedinica, određenih ZIJIZ-om, biti varijabilni ili fiksni element izbornog sustava.
Drugim riječima, ako bi u ZIZHS-u bilo propisano da broj zastupnika koji se bira u svakoj izbornoj jedinici ovisi o broju birača u toj jedinici (što znači da bi broj zastupnika bio varijabilni element), onda ne bi bilo potrebe za usklađivanjem samih izbornih jedinica (u smislu jednakog broja birača u njima). Taj primjer jasno pokazuje da ZIJIZ sam po sebi ne mora biti uzrok nejednake težine glasova birača na parlamentarnim izborima.
Osim što ne uređuje broj zastupnika koji se bira u svakoj izbornoj jedinici, ZIJIZ također ne uređuje ni ostale elemente izbornog sustava koji utječu ili bi mogli utjecati na konačne rezultate izbora, a koji su prethodno okvirno naznačeni. Sve te elemente uređuju drugi zakoni (u prvom redu ZIZHS, te ZoRegB i ZoPreb).
34. U takvoj zakonodavnoj situaciji, uzrok nejednake težine glasova birača na parlamentarnim izborima mora se tražiti u združenom učinku više zakona (u prvom redu ZIZHS-a i ZIJIZ-a, a zatim i ZoRegB-a i ZoPreb-a), a ne samo u ZIJIZ-u.
Postupak iz članka 125. alineje 1. Ustava, to jest postupak ocjene suglasnosti zakona s Ustavom (pokretanje kojega traži predlagatelj, ali selektivno, to jest samo u odnosu na ZIJIZ), u osnovi nije propisan za situacije u kojima združeni učinak više zakona dovodi do pojave nezakonitosti (u konkretnom slučaju, do prekoračenja dopuštenog raspona međusobnog odstupanja u broju birača u općim izbornim jedinicama od +/‒ 5%). Za takve (i druge) situacije predviđen je postupak ustavnosudskog nadzora iz članka 125. alineje 5. Ustava, to jest izvješćivanje Hrvatskog sabora o uočenim pojavama neustavnosti i nezakonitosti.
35. Ustavni sud je stoga 2010. godine postupio po članku 125. alineji 5. Ustava te se Izvješćem broj: