7 22.01.2016 Pravilnik o uvjetima za obavljanje funkcije člana uprave i člana nadzornog odbora društva za osiguranje odnosno društva za reosiguranje
HRVATSKA AGENCIJA ZA NADZOR FINANCIJSKIH USLUGA
97
Na temelju članka 52. stavka 7. i članka 59. stavka 5. Zakona o osiguranju (»Narodne novine«, broj 30/15) Hrvatska agencija za nadzor financijskih usluga na sjednici Upravnog vijeća održanoj 15. siječnja 2016. donosi
PRAVILNIK
O UVJETIMA ZA OBAVLJANJE FUNKCIJE ČLANA UPRAVE I ČLANA NADZORNOG ODBORA DRUŠTVA ZA OSIGURANJE ODNOSNO DRUŠTVA ZA REOSIGURANJE
UVODNE ODREDBE
Članak 1.
Ovim Pravilnikom Hrvatska agencija za nadzor financijskih usluga (dalje u tekstu: Agencija) detaljnije propisuje:
– uvjete iz članka 51. Zakona o osiguranju (dalje u tekstu: Zakon) za obavljanje funkcije člana uprave društva za osiguranje odnosno društva za reosiguranje te sadržaj zahtjeva iz članka 52. stavka 2. Zakona i dokumentaciju koju je potrebno priložiti zahtjevu za izdavanje odobrenja za obavljanje funkcije člana uprave društva za osiguranje odnosno društva za reosiguranje (dalje u tekstu: Društvo) i
– uvjete iz članka 59. stavaka 1. i 2. Zakona za obavljanje funkcije člana nadzornog odbora Društva i dokumentaciju kojom se dokazuje da osoba ispunjava uvjete za obavljanje funkcije člana nadzornog odbora.
UVJETI ZA OBAVLJANJE FUNKCIJE ČLANA UPRAVE
Članak 2.
Član uprave Društva može biti osoba koja ispunjava uvjete propisane člankom 51. i člankom 52. Zakona i ovim Pravilnikom.
Stručnost
Članak 3.
(1) Kandidat za člana uprave ima stručnost odnosno posjeduje odgovarajuće stručne kvalifikacije, znanje i iskustvo iz članka 51. stavka 1. točka 1. Zakona za primjereno upravljanje i vođenje poslova Društva pažnjom dobrog stručnjaka ako ima:
1. završen:
– preddiplomski i diplomski sveučilišni studij ili
– integrirani preddiplomski i diplomski sveučilišni studij ili
– stručni studij i specijalistički diplomski stručni studij, čijim završetkom je stekao najmanje 300 ECTS bodova, ili
– sveučilišni dodiplomski studij, čijim završetkom je stekao visoku stručnu spremu, ili
– stručni dodiplomski studij, u trajanju od najmanje četiri godine, čijim završetkom je stekao visoku stručnu spremu,
2. najmanje tri godine iskustva na rukovodećim poslovima u Društvu koje čini radno iskustvo u obavljanju funkcije člana uprave, zamjenika člana uprave, prokurista, nositelja ključne funkcije i/ili u rukovođenju drugim organizacijskim dijelovima Društva ili
3. najmanje pet godina iskustva u rukovođenju poslovima koji se mogu usporediti s poslovima Društva, a koje čini radno iskustvo u rukovođenju poslovima, prvenstveno u financijskim institucijama odnosno pravnim osobama ili tijelima javne vlasti kojima su financijski poslovi temeljni poslovi ili čine njihovu osnovnu djelatnost te poslovima za koje Agencija ocijeni da su takvog karaktera da je obavljajući takve poslove kandidat mogao steći znanje potrebno za obavljanje funkcije člana uprave Društva.
(2) Pri procjenjivanju trajanja potrebnog radnog iskustva Agencija može uzeti u obzir više kratkoročnih ili privremenih obavljanja poslova ako utvrdi da je, zajedno s ostalim prijašnjim poslovima koje je obavljao kandidat, stekao najmanje tri odnosno pet godina iskustva na poslovima iz stavka 1. ovog članka.
(3) Odredba iz stavka 1. točke 1. alineje 4. i 5. ovog članka primjenjuje se na osobe koje su studij završile prema propisima koji su bili na snazi prije stupanja na snagu Zakona o znanstvenoj djelatnosti i visokom obrazovanju (»Narodne novine« broj 123/03, 198/03, 105/04, 174/04, 2/07 Odluka USRH, 46/07, 45/09 i 63/11) i imaju pravo koristiti odgovarajući akademski ili stručni naziv ili akademski stupanj utvrđen Zakonom o akademskim i stručnim nazivima i akademskom stupnju (»Narodne novine« broj 107/07 i 118/2012), u skladu s člankom 120. stavkom 2. Zakona o znanstvenoj djelatnosti i visokom obrazovanju.
Primjerenost
Članak 4.
(1) Kandidat za člana uprave ispunjava uvjete primjerenosti odnosno ima dobar ugled i integritet propisane