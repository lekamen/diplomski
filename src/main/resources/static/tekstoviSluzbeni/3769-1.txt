 odredbe
Ovim se Pravilima uređuje postupak izrade, usuglašavanja i usvajanja prijedloga stajališta i stajališta Republike Hrvatske za sudjelovanje predstavnika Republike Hrvatske u radu Vijeća Europske unije (na svim razinama) i Europskoga vijeća, uključujući postupak odlučivanja o aktima Europske unije.
Članak 2.
Definicije pojmova
Pojedini pojmovi u smislu ovih Pravila imaju sljedeća značenja:
1. Akti Europske unije jesu svi pravno obvezujući akti i njihovi nacrti i prijedlozi koji se razmatraju u okviru Vijeća Europske unije i Europskoga vijeća, te drugi akti i dokumenti političke ili pravne naravi koje razmatraju i/ili donose institucije i druga tijela Europske unije ili predstavnici vlada država članica na razini Europske unije.
2. Stajališta Republike Hrvatske su stajališta o aktima Europske unije koja donosi Vlada, a koja predstavnici Republike Hrvatske zastupaju u odgovarajućim postupcima odlučivanja ili raspravama na razini Europske unije.
3. Okvirna stajališta Republike Hrvatske se u pravilu izrađuju za prijedloge pravno obvezujućih akata Europske unije, a prema potrebi i za druge akte i dokumente Europske unije, prije formalnog početka rasprave odnosno postupka odlučivanja u okviru Vijeća Europske unije i Europskoga vijeća.
4. Nositelj izrade stajališta Republike Hrvatske je tijelo državne uprave zaduženo za izradu prijedloga stajališta i stajališta Republike Hrvatske, u koordinaciji sa sunositeljem odnosno svim drugim tijelima državne uprave i drugim tijelima u čiji djelokrug ulaze pitanja za koja se izrađuje prijedlog stajališta i stajališta.
5. Predstavnici Republike Hrvatske su predsjednik i članovi Vlade Republike Hrvatske, stalni predstavnik Republike Hrvatske pri Europskoj uniji, zamjenik stalnog predstavnika Republike Hrvatske pri Europskoj uniji te drugi članovi diplomatskog osoblja Stalnog predstavništva Republike Hrvatske pri Europskoj uniji i Europskoj zajednici za atomsku energiju (u daljnjem tekstu: Stalno predstavništvo) i čelnik i drugi predstavnici središnjih tijela državne uprave te druge osobe ovlaštene zastupati Vladu Republike Hrvatske i njezina tijela u Vijeću Europske unije (dalje u tekstu: Vijeće), Europskom vijeću, i njegovim radnim tijelima.
6. Radna tijela Vijeća su radne skupine i odbori koji pripremaju rad i sastanke Vijeća ili su zaduženi za koordinaciju aktivnosti država članica Europske unije ili davanje mišljenja u određenom području. Radna tijela Vijeća mogu biti osnovana odredbama Ugovora o Europskoj uniji i Ugovora o funkcioniranju Europske unije, odlukama predstavnika vlada država članica, odlukama Vijeća ili odlukama Odbora stalnih predstavnika vlada država članica Europske unije.
7. Odbor stalnih predstavnika vlada država članica Europske unije (u daljnjem tekstu: COREPER) je radno tijelo Vijeća odgovorno za pripremu rada Vijeća na ministarskoj razini (tzv. Vijeće ministara), osim u dijelu u kojem rad Vijeća priprema Posebni odbor za poljoprivredu. COREPER se sastaje u dva dijela: u sastavu stalnih predstavnika pri Europskoj uniji (COREPER II) i sastavu zamjenika stalnih predstavnika pri Europskoj uniji (COREPER I).
8. Politički i sigurnosni odbor je radno tijelo Vijeća koje prati međunarodnu situaciju u područjima obuhvaćenima zajedničkom vanjskom i sigurnosnom politikom i doprinosi utvrđivanju politika davanjem mišljenja Vijeću, na zahtjev Vijeća ili Visokog predstavnika Unije za vanjske poslove i sigurnosnu politiku ili na vlastitu inicijativu, te provodi politički nadzor i strateški usmjerava operacije upravljanja krizama.
9. Posebni odbor za poljoprivredu je radno tijelo Vijeća koje priprema rad Vijeća ministara za poljoprivredu i ribarstvo u pitanjima zajedničke poljoprivredne politike, a koje se sastaje u formatu glasnogovornika. Glasnogovornika Republike Hrvatske u Posebnom odboru za poljoprivredu imenuje ministar nadležan za poljoprivredu.
Članak 3.
Dinamika rada Međuresorne radne skupine za europske poslove
Međuresorna radna skupina za europske poslove (u daljnjem