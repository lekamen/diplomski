 Hrvatski ljetopis za kazneno pravo i praksu, Zagreb, vol. 19, broj 2/2012, str. 533. – 553., na str. 535.). Prema tom blažem odnosno najblažem zakonu onda se procjenjuje i kaznena odgovornost odnosno stupanj kaznene odgovornosti optuženika u konkretnom slučaju, uz obvezu odstupanja od načela alternativiteta kad je riječ o visini kazne jer je »sud vezan onim maksimumom propisane kazne koji je za optuženika povoljniji« (iz presude Vrhovnog suda broj: I Kž 653/13-4 od 13. svibnja 2014. – v. točku 55.).
4) Ocjena Ustavnog suda
59. Županijski sud u Zagrebu primijenio je na slučaj Hypo kao mjerodavno materijalno kazneno pravo članak 337. stavak 1. i stavak 4. KZ-a/97 (v. točku 49.), pri čemu u vrijeme donošenja prvostupanjske presude (19. studenoga 2012.) još nije bio na snazi KZ/11.
Vrhovni sud primijenio je na slučaj Hypo, pozivajući se na pravila blažeg zakona, kao mjerodavno materijalno kazneno pravo članak 291. stavak 2. u vezi sa stavkom 1. KZ-a/11, koji je stupio na snagu 1. siječnja 2013. (drugostupanjska presuda donesena je 3. travnja 2014.).
60. Ustavni sud primjećuje, međutim, da nijedan od tih dvaju zakona nije bio na snazi u relevantno vrijeme počinjenja konkretnog kaznenog djela jer je ono, prema točki 1. izreke prvostupanjske presude Županijskog suda u Zagrebu, počinjeno »u vremenu od kraja 1994. godine do 22. ožujka 1995.«.
U to su vrijeme bili na snazi OKZRH/76-92 i KZRH/77-91, dok je KZ/97 stupio na snagu tek 1. siječnja 1998. Drugim riječima, KZ/97 bio je u konkretnom slučaju samo interimni zakon koji ni u vrijeme počinjenja djela ni u vrijeme presuđenja nije bio na snazi.
61. Iz prvostupanjske presude nije moguće zaključiti je li primjena KZ-a/97 na konkretan slučaj bila posljedica primjene pravila blažeg zakona od strane Županijskog suda u Zagrebu, budući da o tome u prvostupanjskoj presudi nema ni riječi (v. točke od 63. do 65.). Županijski sud u osporenoj presudi nije obrazložio zbog kojih se razloga na slučaj Hypo trebao primijeniti KZ/97, a Vrhovni sud u osporenoj presudi nije obrazložio zbog kojih je razloga – primjenjujući pravilo blažeg zakona – stavio u odnos interimni KZ/97 i važeći KZ/11, dok je istodobno u cijelosti prešao preko kaznenog zakona koji je u relevantno vrijeme bio na snazi (to jest KZRH-a/77-91).
62. Ustavni sud upoznat je sa stajalištima Vrhovnog suda kad je riječ o »neobrazlaganju zakona koji je primijenjen« u svjetlu pravila blažeg zakona. Naime, u presudi broj: I Kž 141/04-3 od 6. rujna 2005. Vrhovni sud utvrdio je da »izostanak ovog obrazloženja (primjene blažeg zakona, ...) ne ulazi u elemente bitne povrede odredaba kaznenog postupka«. Nadalje, u presudi broj: I Kž 454/06-7 od 22. travnja 2009., u kojoj je bila riječ o kaznenim djelima počinjenima u vrijeme važenja KZRH-a/77-91 i OKZRH-a/76-92, Vrhovni sud otklonio je obvezu sudova da uvijek obrazlažu razloge zbog kojih su, u svjetlu pravila blažeg zakona, primijenili zakon koji nije bio na snazi u trenutku počinjenja kaznenog djela:
»Najzad, opt V. F. navodi da je sud prvog stupnja primijenio zakon koji nije bio na snazi u trenutku počinjenja kaznenog djela, a da je izostalo objašnjenje zbog čega smatra da bi kasniji zakon koji je primijenio bio blaži za počinitelja. ... Naime, žalitelj ispušta iz vida da je državni odvjetnik izmijenio optužnicu kvalificirajući inkriminirana postupanja i označujući ih po odredbama Kaznenog zakona (raspravni zapisnik od 21. travnja 2004., list 599 spisa što podrazumijeva tekst Kaznenog zakona objavljen u ‘Narodnim novinama’ broj 110/97, 27/98, 50/00, 129/00 i 51/01), zbog čega sud prvog stupnja i nije bio dužan dati posebne razloge iz kojih je prihvatio takve izmjene kvalifikacije. Takva obveza suda postoji samo u slučaju da sam podvede inkriminirane postupke pod drugačije zakonske kvalifikacije, a to, kako je već izloženo, nije slučaj.«
Iz toga bi proizlazilo da prvostupanjski sud nije bio u obvezi obrazlagati zašto je na slučaj Hypo primijenio KZ/97, s obzirom na to da je inkriminirano postupanje