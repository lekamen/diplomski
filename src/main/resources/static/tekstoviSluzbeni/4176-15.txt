 nadležnih sudova svojima, sve dok odluke nadležnih domaćih tijela ne otkrivaju nikakvu arbitrarnost, dostatno su obrazložene te upućuju na relevantnu domaću sudsku i drugu praksu ako je ta praksa prikladna (»so long as the decisions of the domestic authorities do not disclose any arbitrariness, are sufficiently reasoned, and, if appropriate, provide references to the relevant domestic case-law and practice«). Uloga ESLJP-a ograničena je na utvrđivanje jesu li učinci takvog odlučivanja spojivi s Konvencijom (predmet Damjanac protiv Hrvatske, presuda, 24. listopada 2013., zahtjev br. 52943/10, § 91.).
Ta stajališta primjenjiva su i na ulogu Ustavnog suda u ustavnosudskim postupcima koji se pokreću ustavnim tužbama radi zaštite ustavnih i konvencijskih prava. Naime, ustavno pravo na pravično suđenje, zajamčeno člankom 29. stavkom 1. Ustava, primarno jamči zaštitu od arbitrarnosti u odlučivanju sudova i drugih državnih tijela. U tom su smislu obrazloženja sudskih odluka iznimno važna jer je nedostatak ozbiljnih, relevantnih i dostatnih razloga za ocjene kakve su odlukom dane prvi i najvažniji znak koji upućuje na arbitrarno sudsko odlučivanje.
59. Nadalje, Ustavni sud je u svojoj dosadašnjoj praksi iznio stajalište da pretjerani (ekscesivni) formalizam u odlučivanju/suđenju postoji onda kad su pravna stajališta proizvod »mehaničke« primjene pozitivnog prava, bez uzimanja u obzir konteksta i bez sagledavanja pravnog problema kao jedinstvene cjeline. S aspekta zaštite ustavnih prava podnositelja, ali i s aspekta temeljnih vrijednosti ustavnog poretka Republike Hrvatske, takva je primjena pozitivnog prava na konkretne slučajeve neprihvatljiva (odluka broj: U-III-2184/2009 od 13. studenoga 2014., »Narodne novine« broj 145/14., točka 26.1.).
U odluci broj: U-III-5989/2013 od 9. veljače 2016. (»Narodne novine« broj 25/16.) Ustavni sud je utvrdio da je predmet kojim se bavio »ogledni primjer Ustavom nedopuštenog ekscesivnog formalizma koji, općenito govoreći, još uvijek opterećuje rad nadležnih tijela državne i javne uprave, ali i nadležnih domaćih sudova, kad odlučuju o pravima i obvezama stranaka u pravnim postupcima« (točka 44.). U toj je odluci također utvrdio da je nadležni prvostupanjski upravni sud pristupio »mjerodavnom pravu na pretjerano formalan i nefleksibilan način. Zanemario je opća načela hrvatskog pravnog poretka utemeljenog na vladavini prava i zaštiti individualnih ustavnih prava pojedinaca, kao i nepošten, nerazložan, nerazuman, pa i opresivan učinak« primijenjenih zakona na individualnu pravnu situaciju podnositeljice. Nadležni prvostupanjski upravni sud mjerodavno pravo »nije ni pokušao protumačiti u svjetlu osobitih okolnosti konkretnog slučaja, kontekstualizirajući njihovu primjenu« (točka 43.). U toj je odluci Ustavni sud ponovio i načelno pravno stajalište o ekscesivnom formalizmu:
»46. Ustavni sud podsjeća: pravna sigurnost – zajedno s načelom supremacije prava – podrazumijeva da je pravo stvoreno kako bi se primjenjivalo u praksi na konkretne životne situacije. Iako je apstraktno vrednovanje samog zakonodavstva važno za ostvarenje načela vladavine prava (...), kategoričnost objektivnog prava nikako ne znači da se pravna pravila smiju primjenjivati na konkretne životne situacije toliko nefleksibilno, mehanički i slijepo da postaje nemoguće uvažavati imperative razumnosti i pravičnosti. U svakom takvom slučaju uvijek će biti riječ o pretjeranom formalizmu protivnom Ustavu.«
c) Primjena načelnih pravnih stajališta na konkretan slučaj
60. Ustavni sud ne smatra potrebnim, u svjetlu prigovora podnositelja, razmatrati svaki osporeni pojedinačni akt zasebno.
Prigovori o povredi ustavnog prava podnositelja na obrazloženu odluku, kao i kršenju zabrane arbitrarnog odlučivanja te zabrane pretjeranog formalizma pri odlučivanju u individualnim pravnim situacijama u osnovi počivaju na tvrdnji podnositelja da je i nakon stupanja na snagu ZoSSI-ja:26/11 (10. ožujka 2011.) podnositelj imao zakonsku osnovu za nastavljanje