svoja očekivanja.
45. Ne upuštajući se u procjenu bi li trajno ukidanje tih povlastica bilo ili moglo biti prekomjerni teret za njih, Ustavni sud ograničava se na zaključak da se osporena zakonska mjera, kako je postavljena u ZUIMP-u, ni s jednoga aspekta ne može kvalificirati kao takav (prekomjerni) teret.
C. OSTALI PRIGOVORI PREDLAGATELJA
46. Pojedini predlagatelji navode da su ZUIMP i Uredba/ID-ZUIMP doveli do nejednakog postupanja unutar istovrsne skupine adresata ZUIMP-a i Uredbe/ID-ZUIMP u usporedivoj situaciji te da se ZUIMP-om i Uredbom/ID-ZUIMP »zadire« u stečena prava i legitimna očekivanja zaposlenika u javnim službama koja su stečena kolektivnim ugovorima.
46.1. Prigovor predlagatelja o nejednakom postupanju unutar istovrsne skupine adresata ZUIMP-a i Uredbe/ID-ZUIMP predlagatelji su obrazložili tvrdnjama da se poduzetom mjerom u nepovoljniji položaj stavljaju:
– zaposlenici u odnosu prema državi kao poslodavcu,
– zaposlenici u javnim službama u odnosu prema zaposlenicima u »ostalom dijelu javnog sektora koji je u državnom vlasništvu« (trgovačka društva i druge pravne osobe u pretežitom vlasništvu Republike Hrvatske).
46.2. Članak 14. stavak 1. Ustava zabranjuje diskriminaciju. Ovlast Ustavnog suda da proširuje opseg zabranjenih osnova diskriminacije proizlazi iz samog sadržaja članka 14. stavka 1. Ustava koji te osnove nabraja samo egzemplifikativno, što je razvidno iz normativnog izričaja koji glasi: »ili drugim osobinama«.
Člankom 14. stavkom 2. Ustava jamči se jednakosti svih pred zakonom. To je jamstvo poseban izraz jednakosti kao najviše vrednote ustavnog poretka Republike Hrvatske (članak 3. Ustava) te zahtijeva da se prema skupini adresata zakonskih normi, odnosno onima na koje se zakon odnosi, u usporedbi s nekom drugom skupinom ne postupa drugačije ako među obje skupine ne postoje razlike takve vrste i težine da se različito postupanje može opravdati. Detaljnija mjerila nije moguće pobliže odrediti na apstraktan i generalan način, već samo u odnosu na pojedina konkretna pravna područja.
46.3. Prigovori predlagatelja o navodnoj diskriminaciji zaposlenika u javnim službama u usporedbi sa zaposlenicima u preostalom dijelu javnog sektora koji je u pretežitom državnom vlasništvu Ustavni sud ne prihvaća jer nije riječ o usporedivim skupinama. Zaposlenici u javnim službama su javni službenici. Zaposlenici u trgovačkim društvima koja su u pretežitom državnom vlasništvu to nisu.
Konačno, prigovore predlagatelja o navodnoj općoj diskriminaciji zaposlenika u odnosu prema državi kao poslodavcu Ustavni sud ocjenjuje bespredmetnima.
47. Predlagatelji su prigovorili i tome da se ZUIMP-om i Uredbom/ID-ZUIMP zadire u prava zaposlenika koja su stečena kolektivnim ugovorima, kao i u njihova legitimna očekivanja. Ustavni sud te prigovore ocjenjuje neosnovanima. Povlastice ne konstituiraju subjektivna prava koja bi ulazila u koncept »stečenih prava«. S druge strane, legitimna očekivanja zaštićena su samo za vrijeme dok postoji valjana pravna osnova na kojoj su ta očekivanja utemeljena. Stupanjem na snagu ZUIMP-a i Uredbe/ID-ZUIMP privremeno je prestalo djelovanje pravne osnove na kojoj su se temeljile navedene povlastice.
48. Prigovore o povredama načela socijalne pravde te prava na socijalnu sigurnost i socijalno osiguranje Ustavni sud nije razmatrao s obzirom da u konkretnom slučaju nisu mjerodavni (v. opširnija stajališta Ustavnog suda u odluci i rješenju broj: U-IP-3820/2009, U-IP-3826/2009 i dr. od 17. studenoga 2009.).
VII. IZREKA ODLUKE
49. Završna je ocjena Ustavnog suda da podnositelji svojim prijedlozima nisu doveli u sumnju materijalnu suglasnost ZUIMP-a i Uredbe/ID-ZUIMP ni s jednom mjerodavnom odredbom Ustava.
Kad je riječ o formalnoj (ne)suglasnosti ZUIMP-a i Uredbe/ID-ZUIMP s Ustavom, u postupanju Vlade u konkretnom slučaju utvrđeno je odstupanje od punog poštovanja pravila demokratske procedure pri kolektivnom pregovaranju. Međutim, polazeći od utvrđenja da sami sadržaji ZUIMP-a i Uredbe/ID-ZUIMP nisu u