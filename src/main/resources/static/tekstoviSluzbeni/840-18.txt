prigovora predlagateljice (u slučaju ZUIMP-a) i pojedinih predlagatelja (u slučaju Uredbe/ID-ZUIMP) o tijeku kolektivnog pregovaranja, kao i iz stajališta Vlade iznesenih u obrazloženju ZUIMP-a i Uredbe/ID-ZUIMP te iz očitovanja nadležnih ministarstava proizlazi da u području kolektivnog pregovaranja za zaposlene u javnim službama pitanje primjene odnosno ostvarenja prava na regres i božićnicu nije jedinstveno riješeno.
Naime, u trenutku donošenja ZUIMP-a postojao je kolektivni ugovor koji je Vlada jednostrano otkazala i kolektivni ugovor s dodatkom koji je derogirao primjenu prava na regres i božićnicu, a na snazi je bilo i nekoliko granskih kolektivnih ugovora koji su obvezivali Vladu na ispunjenje ugovorenih obveza. To stanje se očito nije promijenilo ni u vrijeme donošenje Uredbe/ID-ZUIMP, s obzirom da neki kolektivni ugovori imaju rok važenja do kraja 2015. godine.
36. Ustavni sud primjećuje da su donošenjem ZUIMP-a i Uredbe/ID-ZUIMP zakonodavac odnosno Vlada (na temelju zakonske ovlasti) pristupili rješenju problema isplate regresa i božićnice generalnom mjerom te su na temelju opće uskrate isplate tih materijalnih povlastica izjednačili sve zaposlenike u javnim službama, bez obzira na važenje ili nevaženje kolektivnih ugovora koji uređuju pitanja prava na regres i božićnicu.
Iz očitovanja nadležnih tijela proizlazi da su na taj način zakonodavac odnosno Vlada izjednačili položaj zaposlenih u javnoj službi sa zaposlenima u državnoj službi (s predstavnicima kojih je u okviru kolektivnog pregovaranja postignut dogovor o neprimjeni prava na regres i božićnicu).
Predlagateljica koja osporava ZUIMP smatra da je tim činom zakonodavac narušio pravnu sigurnost jer se poslužio zakonskom formom samo u svrhu izbjegavanja obveza preuzetih granskim ugovorima. Takvom zakonodavnom praksom neizbježno se smanjuje povjerenje građana u pravni sustav države i time dalje ugrožava vladavina prava. Slične tvrdnje iznijeli su i predlagatelji koji osporavaju Uredbu/ID-ZUIMP, pri čemu oni dodatno prigovaraju zbog navodnog prekoračenja ovlasti Vlade koje je ona imala na temelju ZOVRH-a/13.
37. S druge strane, u Konačnom prijedlogu ZUIMP-a izneseno je stajalište da je Vlada započela pregovore sa sindikatima iz javnih službi oko izmjena granskih kolektivnih ugovora »vezani(h) uz pojedine institute i pojedina materijalna prava zaposlenika, kako bi se u cilju konsolidiranja i očuvanja fiskalne stabilnosti privremeno smanjili troškovi zaposlenih u državnoj i javnoj službi«, ali je predložila donošenje ZUIMP-a iz razloga što je »zbog održavanja fiskalne održivosti sustava javnih službi, te činjenice da se kolektivni pregovori o izmjeni granskih kolektivnih ugovora neće moći dovršiti prije obveze isplate godišnje nagrade za božićne blagdane, zaposlenima u javnim službama nužno (je) uskratiti isplatu godišnje nagrade za božićne blagdane (božićnice) za 2012. godinu i regresa za korištenje godišnjeg odmora za 2013. godinu«.
Pored niza ekonomskih pokazatelja o stanju gospodarstva, Vlada je u obrazloženju Uredbe/ID-ZUIMP navela gotovo identičnu rečenicu, to jest da je »zbog održavanja fiskalne održivosti sustava javnih službi, zaposlenima u javnim službama nužno (je) u 2014. uskratiti isplatu regresa za korištenje godišnjeg odmora i godišnje nagrade za Božićne blagdane (božićnice)«.
38. Ustavni sud opetovano ističe da nije ovlašten prosuđivati svrsishodnost i opravdanost javnih politika države. Ustavni sud u ovoj ocjeni polazi od činjenice da zakonodavac i izvršna vlast imaju, svaki u okviru svoga djelokruga poslova, ustavnu ovlast samostalnog odlučivanja o javnim i ekonomskim politikama, pri čemu uživaju široko područje slobodne prosudbe, ali i isključivu odgovornost za svrsishodnost propisanih mjera.
Naime, u područjima koja uključuju primjenu gospodarskih (ekonomskih) ili socijalnih politika, država uživa široko područje slobodne prosudbe u poduzimanju razmjernih pravnih mjera za postizanje legitimnih ciljeva. Tamo gdje su razmatranja opće socijalne i