 ministar znanosti, obrazovanja i sporta Republike Hrvatske (u daljnjem tekstu: OID Odluka/13). Točka V. Odluke/13 dopunjena je točkom I. OID-a Odluke/13 i predlagatelji su je osporavali u njezinom tekstu nakon te dopune, koji je glasio:
»V.
Upis kandidata hrvatskih državljana koji se vraćaju iz iseljeništva ili obrazovanja u inozemstvu
Pravo na izravni upis u srednju školu bez vrednovanja postignutoga uspjeha u osnovnoj školi, osim u programe za koje se provjeravaju posebne sposobnosti, imaju:
– kandidati koji su se najmanje dva od posljednja tri razreda prethodnoga obrazovanja školovali u inozemstvu.
Za ostvarivanje prava na izravan upis kandidat prilaže dokaze o boravku u inozemstvu i svjedodžbe razreda završenih u inozemstvu.«
Ustavni sud utvrđuje da ni prema zakonodavstvu koje je bilo na snazi u trenutku donošenja Odluke/14, a ni prema zakonodavstvu koje je danas na snazi, ministar svojom odlukom nije ovlašten ustanovljavati nova prava nego samo elemente i kriterije za izbor kandidata za upis u I. razred srednje škole.
Što se tiče navoda u očitovanju Ministarstva o potrebi pozitivne diskriminacije dijela učenika oslanjanjem na članak 10. Ustava, Ustavni sud ističe da članak 7. stavak 3. Zakona o odnosima Republike Hrvatske s Hrvatima izvan Republike Hrvatske (v. točku 5. obrazloženja ove odluke) propisuje da Hrvati izvan Republike Hrvatske na temelju posebnih zakona ostvaruju i sva prava i obveze iz područja školskog i visokoškolskog obrazovanja. Zbog navedenoga ministar može ustanovljavati samo elemente i kriterije za izbor kandidata, a ne i nova prava, čak i kada je riječ o Hrvatima izvan Republike Hrvatske jer je i to u nadležnosti zakonodavca, koji tu materiju mora propisati posebnim zakonom.
Ustavni sud stoga utvrđuje da točka XX. Odluke/14 nije bila u suglasnosti s odredbama članka 22. stavka 5. (u vrijeme donošenja Odluke/14), a nije u suglasnosti ni s odredbama sadašnjega stavka 8. ZOOSŠ-a. Nije u suglasnosti ni s odredbama članka 20. stavka 4. ZoStrOb-a te članka 7. stavka 3. Zakona o odnosima Republike Hrvatske s Hrvatima izvan Republike Hrvatske, a time ni s člancima 3. (u dijelu koji se tiče vladavine prava) i 5. Ustava.
Utvrdivši prethodno navedene povrede Ustava i zakona, Ustavni sud nije smatrao potrebnim ispitivati suglasnost točke XX. Odluke/14 s materijalnopravnim zahtjevima ustavne prirode u ovom pravnom području.
10. S obzirom na navedeno, Ustavni sud donio je odluku kao u točki I. izreke. Objava odluke (točka II. izreke) temelji se na članku 29. Ustavnog zakona.
Broj: U-II-6241/2014
Zagreb, 18. ožujka 2015.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
