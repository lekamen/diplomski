28 13.03.2015 Odluka o prodaji stanova u vlasništvu Republike Hrvatske kojima upravlja Ministarstvo obrane
VLADA REPUBLIKE HRVATSKE
590
Na temelju članka 8. i članka 31. stavka 2. Zakona o Vladi Republike Hrvatske (»Narodne novine«, br. 150/2011 i 119/2014), te članka 49. stavka 3. i članka 54. stavka 6. Zakona o upravljanju i raspolaganju imovinom u vlasništvu Republike Hrvatske (»Narodne novine«, broj 94/2013), Vlada Republike Hrvatske je na sjednici održanoj 12. ožujka 2015. godine donijela
ODLUKU
O PRODAJI STANOVA U VLASNIŠTVU REPUBLIKE HRVATSKE KOJIMA UPRAVLJA MINISTARSTVO OBRANE
I.
Ovom Odlukom utvrđuju se uvjeti i način prodaje stanova u vlasništvu Republike Hrvatske kojima upravlja Ministarstvo obrane, a koji nisu predmet prodaje po Zakonu o prodaji stanova na kojima postoji stanarsko pravo (»Narodne novine«, br. 43/92 – pročišćeni tekst, 69/92, 25/93, 48/93, 2/94, 4/94, 44/94, 47/94, 58/95, 11/96, 11/97, 68/98, 96/99, 120/2000, 94/2001 i 78/2002), Odluci o stavljanju izvan snage odluka o prodaji stanova u vlasništvu Republike Hrvatske kojima upravljaju Ministarstvo obrane, Ministarstvo unutarnjih poslova i Ministarstvo pravosuđa i Odluke o zamjeni nekretnina (»Narodne novine«, broj 18/2001) i Zaključku Vlade Republike Hrvatske, klase: 510-01/91-01/06, urbroja: 5030109-01-1, od 1. ožujka 2001. godine.
II.
Na temelju ove Odluke neće se prodavati stanovi:
– koji su utvrđeni kao službeni stanovi
– u objektima koji su spomenici kulture
– u vojnim lokacijama
– u objektima u zaštićenim dijelovima prirode
– u vezi s kojima je u tijeku sudski postupak, do pravomoćnoga okončanja postupka.
III.
Pravo na kupnju stana iz točke I. ove Odluke imaju korisnici stana:
– hrvatski branitelji
– djelatni i umirovljeni pripadnici Ministarstva obrane i Ministarstva unutarnjih poslova i obitelji umrlih pripadnika Ministarstva obrane i Ministarstva unutarnjih poslova
– državni službenici i namještenici te umirovljeni državni službenici i namještenici
– ostali korisnici.
IV.
Korisnici stana iz točke III. ove Odluke pravo na kupnju stana mogu ostvariti pod uvjetom da oni i članovi njihove uže obitelji (supružnik, malodobna djeca):
– nemaju u vlasništvu stan ili obiteljsku kuću pogodnu za stanovanje u mjestima prebivališta uključivo i mjesto stana koji je predmet prodaje, ili ako ih nisu prodali ili na drugi način otuđili nakon 30. svibnja 1990. godine
– nisu iskoristili pravo kupnje po Zakonu o prodaji stanova na kojima postoji stanarsko pravo
– nisu stambeno zbrinuti prema propisima o pravima hrvatskih branitelja iz Domovinskog rata
– nisu stambeno zbrinuti prema propisima o društveno poticanoj stanogradnji
– nisu stambeno zbrinuti putem obnove od I. do VI. stupnja oštećenja prema Zakonu o obnovi (»Narodne novine«, br. 24/96, 54/96, 87/96, 57/2000, 38/2009, 45/2011 i 51A/2013) kao nositelji obnove te po Uredbi o uvjetima za kupnju obiteljske kuće ili stana u državnom vlasništvu na područjima posebne državne skrbi (»Narodne novine«, br. 19/2011, 56/2011 i 3/2013)
– nisu iskoristili pravo kupnje po Zakonu o prodaji stanova namijenjenih za nadstojnika stambene zgrade (»Narodne novine«, broj 22/2006)
– prije sklapanja ugovora o kupoprodaji stana su platili najamninu, odnosno naknadu za korištenje stana, kao i sve ostale troškove vezane za korištenje i uporabu stana.
V.
Korisnici stana iz točke III. ove Odluke zahtjev za kupnju stana podnose Ministarstvu obrane do 30. lipnja 2015. godine.
Ako korisnik stana iz stavka 1. ove točke ne podnese zahtjev za kupnju stana Ministarstvu obrane i ima akt o korištenju stanu, stan će se u roku od 60 dana od proteka roka iz stavka 1. ove točke prenijeti na upravljanje i raspolaganje Državnom uredu za upravljanje državnom imovinom te će korisnik nastaviti koristiti stan.
Ako korisnik stana iz stavka 1. ove točke ne podnese zahtjev za kupnju stana Ministarstvu obrane i nema akt o korištenju stanu, stan će se u roku od 60 dana od proteka roka iz stavka 1. ove točke prenijeti na upravljanje i raspolaganje Državnom