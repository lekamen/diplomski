 ukazuje na neprihvatljivost stava prvostupanjskog suda da se u konkretnoj situaciji radi o pravno procesnoj situaciji koja nije regulirana odredbama domaćeg kaznenog procesnog prava«. Iako je prihvatio da se u konkretnom slučaju »ne radi o identičnoj pravnoj poziciji«, Vrhovni sud zauzeo je stajalište da »žalitelj s pravom ističe da je u cijelosti pogrešan stav prvostupanjskog suda da bi određivanjem istražnog zatvora protiv optuženika iz osnove u članku 123. stavku 2. ZKP/08 došlo do nedopuštene analogne primjene odredbi domaćeg postupovnog prava na način da bi se zakon tumačio na štetu optuženika šireći mogućnost ograničenja slobode bez postojanja jasnih i zakonskih procesnih odredbi s obzirom na to da takve zakonske odredbe ... postoje te sudovi u sličnim procesnim situacijama, kada prestane egzistirati pravomoćna osuđujuća presuda kojom je izrečena kazna zatvora, kako je to vidljivo iz brojnih sudskih odluka, tako i postupaju«.
21. Vrhovni sud je po toj osnovi zaključio da je prvostupanjski sud »bio u obvezi i bez posebnog prijedloga državnog odvjetnika, provodeći kogentne zakonske norme, s obzirom na kaznu zatvora iz nepravomoćne osuđujuće presude, odlučiti o primjeni mjere istražnog zatvora protiv optuženika. Takvim postupanjem u okvirima odredaba ZKP/08 bio bi zadovoljen i zahtjev zakonitosti iz članka 5. Europske konvencije za zaštitu ljudskih prava i temeljnih sloboda da svako lišenje slobode mora biti zakonito, kako to s pravom ističe žalitelj«. U nastavku obrazloženja osporenog rješenja, Vrhovni sud sažeo je svoje stajalište o zakonitosti obligatornog istražnog zatvora određenog podnositelju ovako:
»Ponovno valja istaći da je u konkretnoj procesnoj situaciji pobijana prvostupanjska odluka donesena u stadiju kaznenog postupka nakon donošenja nepravomoćne prvostupanjske presude s izrečenom kaznom zatvora za koju zakonodavac propisuje obvezno određivanje istražnog zatvora.«
To se pravno shvaćanje ponavlja i u priopćenju za javnost Vrhovnog suda od 6. ožujka 2015. pod nazivom »Pogreške u tumačenju razloga zbog kojih je određen istražni zatvor protiv opt. Branimira Glavaša rješenjem Vrhovnog suda Republike Hrvatske od 2. ožujka 2015. broj: II Kž-75/15«, u kojem je navedeno:
»Iz rješenja Vrhovnog suda Republike Hrvatske 2. ožujka 2015. broj: II Kž-75/15 ... jasno i nedvosmisleno proizlazi da je istražni zatvor protiv opt. Branimira Glavaša određen iz osnove u čl. 123. st. 2. Zakona o kaznenom postupku (...; dalje u tekstu: ZKP/08), odnosno zbog postojanja tzv. obligatorne (obvezne) osnove za istražni zatvor. ... ZKP/08 u čl. 123. st. 2. ZKP/08 određuje da će se pri izricanju presude uvijek odrediti ili produljiti istražni zatvor protiv okrivljenika kojem je izrečena kazna zatvora od pet godina ili teža kazna, što znači da je u konkretnom slučaju postojala obveza određivanja istražnog zatvora protiv opt. Branimira Glavaša. (...)«
22. Ustavni sud primjećuje da je postojanje sudske obveze određivanja obligatornog pritvora/istražnog zatvora po službenoj dužnosti, kako je gore navedeno, ustaljeno i dugotrajno pravno shvaćanje domaćih sudova, od kojeg sudska praksa nije odstupala ni za vrijeme važenja prethodnog ZKP-a/97, a ne odstupa ni danas (za vrijeme važenja ZKP-a/08).
To se pravno shvaćanje zasniva na mjerodavnom zakonodavstvu, prema kojem je temeljni uvjet za određivanje istražnog zatvora nakon donošenja prvostupanjske presude taj da je tom presudom optuženik proglašen krivim i da mu je izrečena kazna zatvora, pri čemu istražni zatvor u toj situaciji može imati obligatorni ili fakultativni karakter (v. točku 14. obrazloženja ove odluke). Visina izrečene kazne zatvora odlučujući je čimbenik koji istražni zatvor čini fakultativnim (izrečena kazna zatvora do pet godina) ili obligatornim (izrečena kazna zatvora od pet godina ili teža kazna). Razlika između fakultativnog i obligatornog istražnog zatvora u tome je što kod obligatornog istražnog zatvora sud određuje istražni zatvor po službenoj dužnosti jer ga na to obvezuje