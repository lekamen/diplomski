 Analiza i ocjena stanja
U borbi protiv organiziranog kriminaliteta, često u međunarodnim razmjerima, Republika Hrvatska poduzela je niz mjera za podizanje učinkovitosti pravosudnih i drugih tijela kaznenog progona. Reforma pravosuđa, nova normativna rješenja, strukturiranje i usavršavanje pojedinih instrumenata za suzbijanje kriminaliteta u Republici Hrvatskoj, nije jedino niti dovoljno za učinkovitu borbu s različitim vidovima suvremenog kriminaliteta koji ne poznaje niti priznaje državne granice. Stoga je briga o svakom segmentu koji u toj borbi može biti od koristi, kao što su to svjedoci i žrtve kaznenih djela koji pružaju neophodne informacije tijelima kaznenog progona, imperativ za svaku suvremenu pravnu državu.
Veliki dio legislative Europske unije i aktivnosti tijela usmjereni su na jačanje međusobnih kontakata pravosudnih tijela i nacionalne strategije za unaprjeđenje borbe protiv međunarodnog (organiziranog) kriminala u kaznenoj grani prava i omogućavanje lakšeg provođenja postupaka.
Ispitivanje svjedoka u inozemstvu za potrebe postupka koji se vodi pred sudom u Republici Hrvatskoj provodi se primjenom instituta međunarodne (uzajamne) pravne pomoći. To se odnosi i na ispitivanje video-konferencijskom vezom gdje strano pravosudno tijelo na zamolbu domaćeg suda provodi ispitivanje svjedoka u inozemstvu i omogućuje prijenos tog ispitivanja video-vezom. Svi županijski sudovi u Republici Hrvatskoj opremljeni su potrebnom opremom za provođenje ispitivanja putem video-konferencijske veze te je već niz godina ustaljena praksa korištenja ovakvog načina ispitivanja svjedoka.
Republika Hrvatska će 2015. godine postati stranka Konvencije Europske unije o uzajamnoj sudskoj pomoći u kaznenim stvarima od 2000. godine i Dodatnog protokola od 2001. godine koja predviđa neposrednu dostavu sudskih pismena (uključujući pozive) sudionicima u kaznenom postupku između država članica Europske unije. Stoga se za uručenje poziva svjedocima više neće koristiti mehanizmi međunarodne pravne pomoći te će sudovi direktno svjedocima upućivati pismena. Obzirom da takva regulacija isključuje posredovanje centralnog tijela koje je do sada omogućavalo Samostalnoj službi za podršku žrtvama i svjedocima da svjedocima dostavlja informativna pisma te im na taj način daje mogućnost da pravovremeno dobiju potrebne informacije o pravima i procedurama na sudu, potrebno je osigurati praksu jednoobraznog postupanja sudova prilikom slanja poziva. Sudovi trebaju osigurati postupanje koje će svjedocima i žrtvama osigurati pravovremeno i sveobuhvatno dobivanje informacija u skladu s navedenom Direktivom.
Posebno je važno naglasiti da je Republika Hrvatska stranka Drugog dodatnog protokola uz Konvenciju Vijeća Europe o uzajamnoj sudskoj pomoći u kaznenim stvarima od 20. travnja 1959. godine. Odredbe ovog Protokola su izraz suvremenih tendencija u pravosudnoj suradnji država članica Europske unije kojima se nastoji povećati učinkovitost suradnje kroz neposrednu suradnju pravosudnih tijela kao i prihvaćanjem novih oblika suradnje poput zajedničkih istražnih timova ili ispitivanja svjedoka i vještaka putem video-konferencijske veze i telefonske konferencijske veze.
Republika Hrvatska je, u svrhu usklađivanja svog zakonodavstva s pravnom stečevinom Europske unije na području pravosudne suradnje u kaznenim stvarima 2015. godine dopunila Zakon o pravosudnoj suradnji u kaznenim stvarima s državama članicama Europske unije. Ključni značaj ovog Zakona očituje se u činjenici da su njime implementirane Okvirne odluke Vijeća Europske unije kojima se reguliraju instrumenti pravosudne suradnje između država članica Europske unije, od kojih je najznačajniji europski uhidbeni nalog i europski nalog za zaštitu. Zaokružen je zakonodavni okvir koji regulira nadležnost domaćih sudova u postupcima pravosudne suradnje s državama članicama Europske unije, a stvorene su i procesne pretpostavke za punu implementaciju načela uzajamnog priznanja i izvršenja sudskih odluka.
Unaprjeđenju