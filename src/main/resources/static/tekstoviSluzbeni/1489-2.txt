 djelokrug kojem drugom tijelu Komore.
(5) Upravni odbor obavlja i druge poslove određene ovim Zakonom i statutom Komore.
(6) Upravni odbor Komore odgovara za svoj rad Skupštini Komore.
Nadzorni odbor Komore
Članak 14.
(1) Nadzorni odbor Komore nadzire:
– provođenje statuta Komore i drugih općih akata Komore te ostvarivanje prava i ispunjavanje obveza članova Komore
– materijalno i financijsko poslovanje Komore i raspolaganje sredstvima Komore
– rad Tajništva Komore.
(2) Članove Nadzornog odbora Skupštini predlaže predsjednik Komore.
(3) Skupština Komore može ovlastiti Nadzorni odbor Komore za obavljanje drugih poslova.
(4) Članovi Nadzornog odbora Komore ne mogu biti članovi drugih tijela Komore.
(5) Nadzorni odbor Komore odgovara za svoj rad Skupštini Komore.
Predsjednik Komore
Članak 15.
(1) Predsjednika Komore iz reda svojih članova bira Skupština Komore.
(2) Predsjednik Komore bira se na mandat od četiri godine i može biti ponovno biran na još jedan mandat.
(3) Predsjednik Komore predstavlja i zastupa Komoru, odgovara za zakonitost njezina rada te obavlja druge poslove određene ovim Zakonom i statutom Komore.
(4) Predsjednik Komore može samostalno odlučivati o sklapanju pravnih poslova čija vrijednost ne prelazi iznos određen statutom Komore.
(5) Predsjednik Komore odlučuje o sklapanju ugovora o radu te o pravima i obvezama iz radnih odnosa ako statutom Komore nije drukčije određeno.
(6) Predsjednik Komore obavlja svoju funkciju na temelju ugovora o radu ili bez zasnivanja radnog odnosa.
(7) Predsjednik Komore odgovara za svoj rad Skupštini Komore.
Tajništvo Komore
Članak 16.
(1) Tajništvo Komore obavlja stručne, administrativne i pravne poslove te vodi redovito i tekuće poslovanje Komore.
(2) Tajništvo čini glavni tajnik i potreban broj stalno zaposlenih stručnih i administrativnih službenika.
(3) Radom Tajništva Komore upravlja glavni tajnik Komore.
(4) Za glavnog tajnika Komore može nakon provedbe javnog natječaja biti izabrana osoba koja ima završeni diplomski sveučilišni studij ili specijalistički diplomski stručni studij i najmanje pet godina radnog iskustva.
(5) Pitanja vezana za rad Tajništva podrobnije se uređuju statutom Komore i pravilnikom o radu koje donosi Skupština Komore.
Stegovni sud i Viši stegovni sud
Članak 17.
(1) U stegovnim predmetima protiv članova Komore u prvom stupnju odlučuje Stegovni sud Komore, a u drugom stupnju Viši stegovni sud Komore.
(2) Suce Stegovnog suda, Višega stegovnog suda te stegovnog tužitelja i zamjenike (u daljnjem tekstu: stegovna tijela) imenuje Skupština Komore na prijedlog Upravnog odbora Komore. Imenovani na funkcije u stegovna tijela ne mogu obavljati druge funkcije u tijelima Komore.
(3) Stegovna djela, pokretanje stegovnog postupka, postupak pred stegovnim sudom, uvjeti odgovornosti, stegovne mjere te ostala pitanja vezana za rad stegovnih tijela uređuju se statutom Komore i pravilnikom koje donosi Skupština Komore.
(4) Stegovna tijela su u svom radu nezavisna i samostalna u odlučivanju.
Članak 18.
(1) Stegovni sud odlučuje u vijeću od tri suca, a Viši stegovni sud odlučuje u vijeću od pet sudaca.
(2) Predsjednik vijeća Stegovnog suda i Višeg stegovnog suda mora biti iz reda sudaca redovnih sudova, imenovanih na listu sudaca Stegovnog suda i Višeg stegovnog suda Komore.
Centar za mirenje
Članak 19.
(1) Pri Komori se osniva Centar za mirenje.
(2) Centar za mirenje pruža usluge rješavanja sporova mirenjem u kojem jedan ili više izmiritelja pomaže strankama – domaćim i stranim fizičkim i pravnim osobama da zaključe nagodbu u građanskim, trgovačkim, radnim i drugim imovinskopravnim sporovima o pravima kojima slobodno raspolažu.
(3) Statutom i općim aktom Komore uređuje se organizacija Centra, nadležnost, postupak, način odlučivanja, obavljanje administrativno-tehničkih poslova, financiranje i druga pitanja vezana uz rad Centra za mirenje.
(4) Listu izmiritelja utvrđuje Skupština Komore i objavljuje se u »Narodnim novinama«.
IV. OPĆI AKTI KOMORE
Članak 20.
Opće akte Komore,