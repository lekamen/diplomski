 sastanke. Prva tema je bila ocjena prethodne nautičke sezone, druga tema je bila zakon o pomorskom dobru, a treća tema se odnosila na organizaciju nastupa Hrvatske na nautičkim sajmovima i pozicija Hrvatske turističke zajednice u vezi navedenog. U nekom trenutku su se spominjale cijene usluga marina ali je to bilo uzgredno. Svjedok pojašnjava kako se to dogodilo pri kraju sjednice kada je svjedok B, tadašnji predsjednik uprave ACI-ja spomenuo kako u slučaju da on ostane na čelu ACI-ja, da misli da bi politika cijena ACI-ja trebala ostati ista. Koliko se sjeća, to nitko nije komentirao niti se dalje raspravljalo o tome. Navodi kako se tada već spominjalo o mogućoj smjeni svjedoka B s mjesta predsjednika uprave ACI-ja. Svjedok nekad zna prisustvovati sjednicama Udruženja, i to kad su one javne i kad novinari dobiju poziv. Obično to bude za vrijeme održavanja nautičkih sajmova. Zadnji put je prisustvovao dijelu sjednice koja se održala početkom ove godine u marini Punat. Svjedok misli da nije prisustvovao niti jednoj drugoj sjednici Udruženja između sjednice Udruženja održane 25. listopada 2012. i one održane početkom ove godine u marini Punat.
Na upit da pojasni o čemu ovisi hoće li svjedok prisustvovati dijelu sjednice Udruženja ili cijeloj sjednici, svjedok odgovara kako to ovisi o temi sjednice odnosno zanima li ga ono o čemu se raspravlja na toj sjednici. Na sjednici Udruženja od 25. listopada 2012. svjedoku je posebno bila zanimljiva tema zakona o pomorskom dobru posebice jer je sutradan bila rasprava koju je vodio predsjednik radne grupe za izmjene zakona o pomorskom dobru. Svjedok navodi kako je prisustvovao toj raspravi, pa ga je zanimalo što su o toj tematici imale reći i marine. Navodi kako je zbog toga ostao do kraja sjednice Udruženja od 25. listopada 2012.
7.2. Izjave stranaka
Na usmenim raspravama su prisustvovali zakonski zastupnici i/ili opunomoćenici stranaka, koji su iskoristili svoje pravo da se očituju o činjenicama i okolnostima koje smatraju važnim za donošenje rješenja u ovoj upravnoj stvari.
Predstavnica Marine Punat je u bitnome navela kako zapisnike sa sjednice Udruženja dobiva putem elektroničke pošte s time da ne dobiju zapisnik sa svake sjednice Udruženja. Ne prati dolaze li zapisnici, pa zato ni ne zna da li dođe svaki. Koliko zna, zapisnik sa sjednice Udruženja od 25. listopada 2012. nije dobila. Navedeni zapisnik se nije verificirao na sljedećoj sjednici Udruženja, a nije se niti spominjao. Navodi kako nije čula da bi netko od sudionika dao spornu izjavu u vezi cijena vezova za 2013. godinu. Ona nikad nije izjavila tako nešto niti bi to izjavila, a nije čula da su drugi sudionici navedene sjednice razgovarali o cijenama svojih usluga.
Predstavnica HGK je u bitnom navela kako svako udruženje ima svoj poslovnik o radu, zapisnike izrađuje u pravilu poslovni tajnik udruženja, a u slučaju njegove spriječenosti netko tko je nadležan u Sektoru za turizam. Ne izdaju se formalna ovlaštenja za vođenje zapisnika u slučaju spriječenosti poslovnog tajnika, niti je to predviđeno bilo kakvim internim aktom HGK. Nakon što se izradi zapisnik isti se dostavlja predsjedniku udruženja na suglasnost. Od udruženja do udruženja se razlikuju poslovnici te predsjednik udruženja postupa sukladno poslovnicima, a ukoliko nije predviđena verifikacija može, ali ne mora sam odlučiti da se ista provede. Poslovnik o radu Udruženja koji je bio na snazi 25. listopada 2012. ne propisuje verifikaciju. Predstavnica HGK ne zna je li u slučaju zapisnika od 25. listopada 2012. obavljena verifikacija. Općenito postoji mogućnost da se verifikacija zapisnika obavlja i usmenim putem. Nadalje navodi kako bi se zapisnici sa sjednica udruženja prije trebale zvati bilješke jer se njima bilježe ključne natuknice i zaključci. Zaključci su jedino bitni za daljnje postupanje HGK. U odnosu na zapisnik sa sjednice udruženja od 25. listopada 2012. navodi kako je svjedok A izradio zapisnik koji je kasnije proslijedio svjedoku B na suglasnost, te nakon 