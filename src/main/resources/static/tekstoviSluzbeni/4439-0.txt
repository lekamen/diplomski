77 26.08.2016 Presuda Visokoga upravnog suda Republike Hrvatske broj: Usoz-39/2016-5 od 13. lipnja 2016.
VISOKI UPRAVNI SUD REPUBLIKE HRVATSKE
1788
PRESUDA
Visoki upravni sud Republike Hrvatske u vijeću sastavljenom od sudaca toga suda Eveline Čolović Tomić, predsjednice vijeća, mr. sc. Inge Vezmar Barlek, mr. sc. Ivice Kujundžića, Lidije Vukičević i Marine Kosović Marković, članova vijeća, uz sudjelovanje sudske savjetnice Franciske Dominković, zapisničarke, u postupku ocjene zakonitosti općeg akta pokrenutom po zahtjevu Outdoor akzent d.o.o. iz Zagreba, Krapinska 27, kojeg zastupaju opunomoćenici Zlatko Knezović, Marijana Dević, Ivana Brekalo Knezović i Marko Đuričić, odvjetnici u Odvjetničkom društvu Knezović & Partneri j.t.d. iz Zagreba, Radnička cesta 54 (Green Gold – R3/VIII), na sjednici vijeća održanoj 13. lipnja 2016.
presudio je
Zahtjev se djelomično usvaja.
Ukida se odredba članka 10. stavka 1. Odluke o komunalnom redu Grada Slavonskog Broda (»Službeni vjesnik Brodsko-posavske županije«, broj 15/06., 2/07., 3/08., 6/09. i »Službeni glasnik Grada Slavonskog Broda«, broj 1/11., 2/11. – proč. tekst, 4/12., 2/14. i 3/15.).
U preostalom dijelu zahtjev se odbija.
Obrazloženje
Podnositelj je dana 30. ožujka 2016. (putem pošte preporučeno) podnio zahtjev za ocjenu zakonitosti odredbe članka 10. stavka 1. i članka 81. stavka 3. Odluke o komunalnom redu (»Službeni vjesnik Brodsko-posavske županije«, broj 15/06., 2/07., 3/08., 6/09. i »Službeni glasnik Grada Slavonskog Broda«, broj 1/11., 2/11. – proč. tekst, 4/12., 2/14. i 3/15.- dalje u tekstu: Odluka), te je uz zahtjev dostavio rješenje Upravnog odjela za komunalni sustav i komunalno redarstvo Grada Slavonskog Broda, klasa: UP/I-363-04/16-01/19, urbroj: 2178/01-09-16-5 od 24. veljače 2016., kojim mu je naloženo uklanjanje protupravno postavljenog reklamnog panoa i na njemu istaknute reklame na lokaciji Ulica Matije Gupca bb, na z. k. č. 4993/1 k.o. Slavonski Brod i ujedno zabranjeno ponovno postavljanje reklamnih panoa i reklama prije ishođenja suglasnosti nadležnih tijela Grada Slavonskog Broda, sve na način i pod uvjetima detaljno navedenim u tom rješenju.
U zahtjevu podnositelj citira sadržaj osporenih odredaba Odluke te navodi da se pojedinačna odluka javnopravnog tijela na osobito nepovoljan način odražava na njegove poslovne aktivnosti, budući da je vanjsko oglašavanje njegova primarna djelatnost u koju godinama ulaže značajna financijska sredstva, a ovakav namet mu znatno otežava obavljanje njegove poduzetničke djelatnosti. Smatra da su osporene odredbe Odluke protivne članku 18. i članku 19. Zakona o lokalnoj i područnoj (regionalnoj) samoupravi (»Narodne novine«, broj 33/01., 60/01. – vjerodostojno tumačenje, 129/05., 109/07., 125/08., 36/09., 150/11., 144/12. i 19/13. – pročišćeni tekst), članku 16., članku 49., članku 50. i članku 135. Ustava Republike Hrvatske (»Narodne novine«, broj 56/90., 135/97., 113/00., 28/01., 76/10. i 5/14.), te članku 19. i članku 47. Statuta Grada Slavonskog Broda (»Službeni vjesnik Brodsko-posavske županije«, broj 6/09., 13/10. i »Službeni glasnik Grada Slavonskog Broda«, broj 4/12., 5/12., 6/13. i 5/14.). Podnositelj u bitnom navodi kako su usluge vanjskog oglašavanja na javnim površinama i na nekretninama u vlasništvu jedinice lokalne samouprave gospodarska djelatnost, koja je u financijskom interesu poduzetnika, kako korisnika usluge, tako i davatelja usluge oglašavanja, a koji stav je potvrđen i presudom Visokog upravnog suda Republike Hrvatske, poslovni broj Usoz-103/2012 od 27. rujna 2013., prema kojoj se vanjsko oglašavanje ne može smatrati komunalnom djelatnošću. Iz navedenog slijedi kako osporene odredbe Odluke predstavljaju izravno ograničenje poduzetničkih sloboda i s tim u vezi stečenih prava zajamčenih Ustavom Republike Hrvatske, a za koje ograničenje ne postoji pravni temelj te koje stoga predstavlja prekoračenje samoupravnog djelokruga jedinice lokalne samouprave. Nastavno u zahtjevu podnositelj opširno obrazlaže