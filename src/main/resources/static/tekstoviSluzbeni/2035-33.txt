 zakonodavne intervencije. U nedostatku bilo kakvog obrazloženja, ostaje i dojam da je ta politička odluka imala samo jedan cilj: što više smanjiti broj neovisnih lista u početnoj fazi kandidacijskog postupka za izbor zastupnika u Hrvatski sabor. Međutim, bez objektivnog, dostatnog i relevantnog obrazloženja koje bi pokazalo njegovu opravdanost, takav se cilj ima smatrati nelegitimnim i nerazmjernim u situaciji kad izborno zakonodavstvo poznaje i priznaje institut neovisnih lista u izborima zastupnika u Hrvatski sabor.
97. Zaključno, imajući u vidu sve prethodne činjenice, a polazeći od toga da je članak 12. ZID-a ZIZHS-a/2015 (to jest članak 20. stavak 4. ZIZHS-a), koji se odnosi na političke stranke i na stranačke kandidacijske liste, prethodno ocijenio nesuglasnim s Ustavom, Ustavni sud ne vidi ustavnopravnu mogućnost za nepokretanje postupka ocjene suglasnosti s Ustavom i osporenog članka 13. ZID-a ZIZHS-a/2015 u dijelu koji se odnosi na izmjene članka 21. stavka 2. ZIZHS-a.
98. Ustavni sud stoga je pokrenuo postupak za ocjenu suglasnosti s Ustavom dijela članka 13. ZID-a ZIZHS-a/2015 kojim je izmijenjen članak 21. stavak 2. ZIZHS-a te je taj dio članka 13. ZID-a ZIZHS-a/2015 ukinuo zbog njegove nesuglasnosti s člankom 16. u vezi s člankom 45. stavkom 1. Ustava.
Na temelju članka 55. stavka 1. Ustavnog zakona odlučeno je kao u točki I.3) izreke odluke. U ostalom dijelu, na temelju članka 43. stavka 1. Ustavnog zakona riješeno je kao u točki I.1) izreke rješenja.
VI. ZASTUPLJENOST KANDIDATA OBA SPOLA KAO UVJET VALJANOSTI KANDIDACIJSKIH LISTA (članak 21.a ZIZHS-a)
1) Članak 14. ZID-a ZIZHS-a (članak 21.a ZIZHS-a)
99. Člankom 14. ZID-a ZIZHS-a/2015 dopunjen je ZIZHS novim člankom 21.a. Članak 14. ZID-a ZIZHS-a/2015 glasi:
»Članak 14. Iza članka 21. dodaje se članak 21.a koji glasi: ‘Članak 21.a Prilikom utvrđivanja i predlaganja stranačkih lista i neovisnih lista za izbor zastupnika u Sabor predlagatelji lista dužni su poštovati načelo ravnopravnosti spolova i voditi računa o uravnoteženoj zastupljenosti žena i muškaraca na listama. Lista za izbor zastupnika u skladu je s načelima iz stavka 1. ovoga članka ako je na listi najmanje 40% pripadnika svakog spola. Lista na kojoj nije zastupljeno najmanje 40% pripadnika svakog spola nije pravovaljana.’«
2) Prigovori predlagateljice
100. Predlagateljica smatra da bi trebalo pokrenuti postupak ustavnog nadzora i ukinuti članak 21.a ZIZHS-a zbog nesuglasnosti s Ustavom iz sljedećih razloga:
»Unošenje ove odredbe u Zakon predstavlja tek najobičniju farsu kojom se ne rješava pitanje ravnopravnosti spolova odnosno zaštita podzastupljenog /ženskog spola/, već se naprotiv omogućava cementiranje neravnopravnosti spolova. Stavak 1. i 2. ovog Zakona, u potpunoj su kontradikciji jer u stavku 1. se navodi da su predlagatelji lista dužni poštovati načelo ‘ravnopravnosti’ spolova i voditi računa o ‘uravnoteženoj’ zastupljenosti žena i muškaraca na listama. Načelo ravnopravnosti se ne poštuje u ovom članku stavku 2. Zakona, jer u RH ima više od 50% osoba ženskog spola, pa bi zastupljenost spolova trebala biti utvrđena u odnosu na postotak stanovništva. Načelo uravnoteženosti se također ne poštuje, jer se onda Zakonom trebalo utvrditi da se kandidati ženskog i muškog spola naizmjenično stavljaju na izbornu listu. Po ovakvoj definiciji Zakona sa postotkom od najmanje 40% pripadnika oba spola, ništa se ne rješava jer taj postotak može biti bilo koji npr., 20%, 27%, 36% ili 43%, a ako je na ovaj način definirana ravnopravnost i uravnoteženost spolova na listama, onda se ništa bitnije ne mijenja u odnosu na dosadašnje stanje osim eventualno statističkih podataka. Da je predlagač Zakona imao ozbiljnu namjeru poštivati načelo ravnopravnost i uravnoteženosti oba spola kod sastavljanja lista onda bi uveo definiciju o zastupljenosti prema postotku spolova u stanovništvu, pa bi to onda bilo 50% ili stvarni postotak udjela spolova, a lista bi se morala da bi se poštovala uravnoteženost sastavljati tako da su 