 odluke ni u kojem slučaju ne smije tumačiti kao da potvrđuje prigovor podnositelja da je osporenim presudama povrijeđeno njegovo ustavno pravo na nepristrani sud u smislu članka 29. stavka 1. Ustava i članka 6. stavka 1. Konvencije.
Taj prigovor podnositelja Ustavni sud odbacuje kao očito neosnovan (v. točke od 489. do 494.). Ovom se odlukom ni na koji način ne dovodi u pitanje neovisnost i nepristranost Vrhovnog suda koji je odlučivao o žalbenim navodima podnositelja protiv prvostupanjske presude Županijskog suda u Zagrebu tri mjeseca nakon što je Vlada podnijela tužbu protiv MOL-a Arbitražnom sudištu u Ženevi.
254. Općenito, razlozi zbog kojih se kazneni postupak u ovom predmetu ima ponoviti pred prvostupanjskim sudom nisu ni u kakvoj vezi i ne smiju se ni na kakav način povezivati s tim arbitražnim postupkom.
255. Kad je riječ o ovoj odluci Ustavnog suda, njezin predmet nije ocjena suglasnosti sklopljenih ugovora (ugovora između INA-e i MOL-a od 17. srpnja 2003., Prve izmjene dioničarskog ugovora INA-MOL od 30. siječnja 2009., Glavnog ugovora o plinskom poslovanju od 30. siječnja 2009., te Prve izmjene i dopune Glavnog ugovora o plinskom poslovanju od 16. prosinca 2009.) s mjerodavnim hrvatskim zakonima i drugim propisima, pravilima i mjerilima Europske unije i europskim standardima u području domaćeg i međunarodnog trgovačkog prava i drugim pripadajućim pravnim područjima.
256. Ova je odluka Ustavnog suda ograničena na ispitivanje je li osporenim sudskim presudama povrijeđeno neko od ustavnih prava podnositelja zajamčenih Ustavom i Konvencijom, na koja se podnositelj poziva u ustavnoj tužbi.
U ovoj se odluci Ustavnog suda ne ispituje je li podnositelj kriv za djelo primanja mita za koje je pravomoćno osuđen, jer Ustavni sud za to nije nadležan. Na Ustavnom je sudu da ispita je li u podnositeljevom slučaju poštovan pravni okvir države, a osobito je li taj okvir tumačen u skladu s Ustavom i Konvencijom, i jesu li u granicama koje optuženicima jamče Ustav i Konvencija podnositelju bila osigurana sva jamstva pravičnog suđenja i svi mehanizmi pravne zaštite predviđeni pozitivnim hrvatskim zakonodavstvom.
257. U izvršenju ove odluke Ustavnog suda nitko osim nadležnih domaćih kaznenih sudova ne može presuđivati o krivnji podnositelja za počinjenje kaznenog djela za koje ga se tereti u slučaju INA-MOL, niti se ova odluka smije uzimati kao dokaz da je podnositelj bio žrtva političkog progona ili sudskog konformizma, kao što se neosnovano tvrdi u ustavnoj tužbi.
258. Na kraju, Ustavni sud ne vidi da bi odluke domaćih sudova, uključujući one Ustavnog suda, općenito mogle imati utjecaja na arbitražne postupke koje Republika Hrvatska pokreće ili vodi u području međunarodnog trgovačkog prava. Naime, opće je načelo u arbitražnim sporovima u području međunarodnog trgovačkog prava da arbitražna sudišta nisu vezana pravomoćnim presudama domaćih sudova, pa ni odlukama nacionalnih ustavnih sudova, jer te presude i odluke arbitražna sudišta smatraju činjenicama. Ta sudišta sama procjenjuju stvar u predmetu koji rješavaju.
259. Stoga je u cijelosti neosnovan i prigovor o navodnoj povredi ustavnog jamstva presumpcije nedužnosti podnositelja iz članka 28. Ustava time što je Vlada zasnovala svoju tužbu protiv MOL-a, podnesenu Arbitražnom sudištu u Ženevi, pozivajući se na nepravomoćnu presudu Županijskog suda u Zagrebu.
Kad je riječ o arbitražnom postupku u predmetu PCA Case No 2014-15, podaci koje je Ustavnom sudu dostavilo nadležno ministarstvo pokazuju da je tužbeni zahtjev Republike Hrvatske usmjeren na poništavanje Glavnog ugovora o plinskom poslovanju od 30. siječnja 2009. i Prve izmjene dioničarskog ugovora INA-MOL od 30. siječnja 2009., što nije predmet ni sudskog kaznenog postupka protiv podnositelja ni postupka pred Ustavnim sudom. Ishod arbitražnog postupka koji se vodi o tim ugovorima, kakav god bio, neće imati izravne učinke na pravnu opstojnost pravomoćne kaznene presude o nedužnosti odnosno krivnji podnositelja u slučaju INA-MOL,