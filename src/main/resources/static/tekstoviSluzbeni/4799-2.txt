 ovlaštenje za takvo postupanje.
Isključenje zaposlenika Carinske uprave kao kupca
Članak 14.
Roba se ne može prodati osobi koja je zaposlenik Carinske uprave.
POGLAVLJE II. OBLICI POSTUPKA JAVNE PRODAJE ROBE
ODJELJAK 1. PODJELA OBLIKA JAVNE PRODAJE ROBE
Oblici i osnovni kriterij odabira oblika postupka javne prodaje robe
Članak 15.
(1) Oblici u kojima se putem nadmetanja provodi postupak javne prodaje robe su:
1. usmena javna dražba
2. elektronička javna dražba
3. javni poziv za prikupljanje pisanih ponuda.
(2) Za određenje jednog od oblika iz stavka 1. ovoga članka osnovni kriterij je očekivanje prodaje robe po što višoj cijeni.
ODJELJAK 2. USMENA JAVNA DRAŽBA
Jedinstveno pravilo izbora
Članak 16.
Na usmenoj javnoj dražbi (u daljnjem tekstu ovoga Odjeljka: dražba) roba se prodaje ponuditelju koji ponudi najvišu cijenu prema uvjetima određenim u oglasu o usmenoj javnoj dražbi.
Oglas o usmenoj javnoj dražbi
Članak 17.
(1) Oglas o usmenoj javnoj dražbi (u daljnjem tekstu ovoga Odjeljka: oglas) se objavljuje, najkasnije osam dana prije dana određenog za dražbu, na mrežnim stranicama Carinske uprave te po procjeni i u dnevnom tisku.
(2) Oglas sadrži sljedeće podatke:
1. mjesto, datum i sat provedbe dražbe
2. predmet dražbe (naziv, vrsta, količina, tehnički i drugi osnovni podaci o robi te opće stanje robe)
3. iznos početne prodajne cijene robe, s naznakom da se radi o iznosu bez davanja koja se plaćaju pri uvozu robe
4. mogućnosti sadržane u članku 12. ovoga Pravilnika, te vrste davanja koja se plaćaju pri puštanju robe u slobodan promet (ako su ispunjeni uvjeti za uvoz robe)
5. određenje osoba koje mogu sudjelovati na dražbi sukladno člancima 13. i 14. ovoga Pravilnika
6. visinu i način polaganja jamčevine sukladno članku 18. ovoga Pravilnika
7. mjesto i vrijeme predviđeno za razgledavanje robe
8. rok i način plaćanja te uvjeti preuzimanja robe
9. druge podatke bitne za uspješnu provedbu dražbe (prodaja robe po modelu »viđeno-kupljeno« što isključuje sve naknadne prigovore kupca po pitanju kvalitete i eventualnih nedostataka robe, navod da se roba prodaje bez garancije, obveza kupca da ishodi potrebne dozvole i druge isprave i sl.)
10. uputu o tome gdje se mogu dobiti ostale informacije o dražbi.
Jamčevina
Članak 18.
(1) Za sudjelovanje na dražbi ponuditelj mora prije započinjanja dražbe na ime jamčevine uplatiti novčani iznos u visini koja predstavlja 10% početne prodajne cijene robe za čiju kupnju se namjerava nadmetati.
(2) Jamčevina se može uplatiti:
1. na evidentni račun područnog carinskog ureda ili
2. u gotovini.
(3) O uplati jamčevine u gotovini područni carinski ured izdaje potvrdu.
Popis ponuditelja za sudjelovanje na dražbi
Članak 19.
Za potrebe provedbe dražbe Povjerenstvo sastavlja popis osoba koje su ispunile uvjete da sudjeluju kao ponuditelji na dražbi.
Provedba dražbe
Članak 20.
(1) Povjerenstvo vodi zapisnik o provedbi dražbe (u daljnjem tekstu ovoga Odjeljka: zapisnik) u koji unosi sve podatke o načinu i tijeku dražbe.
(2) Povjerenstvo provodi dražbu na mjestu i u vrijeme objavljeno u oglasu, uz provjeru prisutnosti osoba s popisa ponuditelja iz članka 19. ovoga Pravilnika.
(3) Na početku dražbe Povjerenstvo obavještava ponuditelje da svojim prisustvom potvrđuju da prihvaćaju oglašene uvjete dražbe te da imaju pravo izjavljivati prigovore na tijek dražbe zaključno do završetka dražbe. O prigovorima se Povjerenstvo izjašnjava odmah i to unosi u zapisnik.
(4) U provođenju dražbe Povjerenstvo posebnom odlukom koja se unosi u zapisnik utvrđuje da je kupac onaj ponuditelj koji je nakon trećeg usmenog javnog poziva na davanje ponude ponudio viši iznos od početne prodajne cijene, odnosno najvišu zadnje ponuđenu cijenu.
(5) Zapisnik potpisuju predsjednik i članovi Povjerenstva te u slučaju da je dražba uspjela i kupac.
(6) Zapisnik potpisuje i osoba koja je tijekom dražbe izjavila prigovor iz stavka 3. ovoga članka.
(7) Potpisivanjem zapisnika od strane osoba iz stavaka 5. i 6. ovoga članka dražba se smatra završenom.