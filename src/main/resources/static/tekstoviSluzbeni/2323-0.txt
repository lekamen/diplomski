122 06.11.2015 Pravilnik o postupku utvrđivanja štete i njezine vi­sine
MINISTARSTVO OBRANE
2324
Na temelju članka 195. stavka 7. Zakona o službi u Oružanim snagama Republike Hrvatske (»Narodne novine«, br. 73/2013 i 75/2015) donosim
PRAVILNIK
O POSTUPKU UTVRĐIVANJA ŠTETE I NJEZINE VISINE
I. TEMELJNE ODREDBE
Članak 1.
(1) Ovim Pravilnikom uređuje se postupak utvrđivanja odgovornosti za štetu i naknadu štete koju vojne osobe počine u vezi s obavljanjem službe na imovini Republike Hrvatske dane na upravljanje Ministarstvu obrane, visina štete i način likvidacije štete.
(2) Odredbe ovoga Pravilnika ne odnose se na regresne postupke koje Republika Hrvatska u skladu sa Zakonom o obveznim odnosima pokreće i vodi protiv djelatnih vojnih osoba radi povrata iznosa isplaćenoga trećim osobama, na temelju pravomoćne sudske odluke ili sporazuma odnosno nagodbe, a u skladu sa Zakonom o službi u Oružanim snagama Republike Hrvatske.
Članak 2.
Štetnik je dužan nadoknaditi štetu koju je u službi ili u vezi s obavljanjem službe nanio Republici Hrvatskoj namjerno ili krajnjom nepažnjom.
Članak 3.
(1) Štetnik odgovara samo za stvarnu štetu.
(2) Pod stvarnom štetom u smislu ovoga Pravilnika podrazumijeva se nestanak, oštećenje, uništenje ili umanjenje imovine (pokretne ili nepokretne), imovinskih prava i novčanih sredstava te ostale imovine na uporabi u Ministarstvu obrane i Oružanim snagama Republike Hrvatske (u daljnjem tekstu Oružane snage) nastale kao posljedica nepravilnog rukovanja, čuvanja ili održavanja.
(3) Visina štete utvrđuje se na temelju iznosa koji će dostaviti nadležne ustrojstvene jedinice Ministarstva obrane.
(4) Visina štete utvrđuje se prema cijeni uništene, oštećene ili nestale imovine u vrijeme nastanka štete.
(5) Na visinu utvrđene štete u skladu sa stavkom 4. ovoga članka teku zakonske zatezne kamate od dana donošenja odluke o utvrđivanju odgovornosti za štetu.
(6) Ako bi utvrđivanje visine štete prouzročilo nerazmjerne troškove, šteta se može odrediti prema procijenjenoj vrijednosti u iznosu koji utvrđuje povjerenstvo ustrojstvene jedinice na čijoj je imovini nastala šteta, a ako nije moguće utvrditi vrijednost štete nastale na materijalnoj imovini, zatražit će se procjena vrijednosti od nadležnih tehničkih nositelja.
II. POSTUPAK UTVRĐIVANJA ODGOVORNOSTI ZA ŠTETU DO DONOŠENJA ODLUKE
1. Općenito
Članak 4.
(1) Osoba koja sazna da je šteta nastala, dužna je zapovjedniku bojne odnosno zapovjedniku njemu ravne ili više razine, odnosno odgovornoj osobi ustrojstvene jedinice na čijoj je imovini nastala, odnosno u kojoj se šteta dogodila (u daljnjem tekstu nadležna osoba) odmah prijaviti štetu i poduzeti sve potrebne mjere radi sprječavanja daljnje štete i osiguranja dokaza o šteti i štetniku.
(2) Ako je šteta nastala na imovini koja je dana na privremeno korištenje, nadležna je osoba ustrojstvene jedinice kojoj je imovina dana na privremeno korištenje te je dužna o tome obavijestiti nadležnu osobu ustrojstvene jedinice čija je imovina.
(3) U slučaju nastanka štete na materijalnim sredstvima u operacijama potpore miru, operacijama odgovora na krize, humanitarnim operacijama i drugim aktivnostima u inozemstvu (u daljnjem tekstu operacije) nadležni zapovjednik za donošenje zaključka o pokretanju postupka o utvrđivanju odgovornosti za štetu je zapovjednik hrvatskoga kontingenta, a počinjena šteta se knjiži u knjigu manjkova i šteta operacije koju vodi ovlašteni djelatnik toga nacionalnog elementa potpore.
(4) Ako je u području operacije šteta nastala na osobnoj opremi pripadnika hrvatskoga kontingenta, on je dužan odmah izvijestiti nadređenoga zapovjednika o nastaloj šteti koji je crtom vođenja i zapovijedanja dužan o nastaloj šteti izvijestiti zapovjednika postrojbe pošiljatelja te mu dostaviti izjavu štetnika o okolnostima nastanka štete, izjave svjedoka i druge raspoložive dokaze i dokumentaciju o nastaloj šteti, koji će postupiti u skladu s odredbama ovoga Pravilnika.
(5) Ako je šteta nastala kao posljedica počinjenja kaznenog