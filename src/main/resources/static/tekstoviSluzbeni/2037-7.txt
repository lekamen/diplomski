 to je cjelokupni sustav lišavanja poslovne sposobnosti kroz zakonodavstvo i praksu protivan toj Konvenciji. To iz razloga što se od zemalja pristupnica traži da svim osobama s invaliditetom priznaju jednako pravo na poslovnu sposobnost, a protektivne mjere kroz sustav supstitucijskog donošenja odluka (skrbništva) za osobe s invaliditetom zamijene sustavom podrške u donošenju odluka. Prema tome, sustav lišenja poslovne sposobnosti trebalo bi u potpunosti napustiti i osigurati provedbu pravnih mehanizama koji će poštivati osobnost, autonomiju i pravo na samoodređenje osoba koje imaju poteškoća u donošenju životnih odluka sa naglaskom na razvoj sustava podrške. Valja imati na umu da tome u suprotnosti nije odredba iz čl. 12. st. 4. Konvencije o pravima osoba s invaliditetom koja govori o zaštitnim mehanizmima vezanim uz ostvarivanje poslovne sposobnosti, s obzirom da su to mjere koje se odnose na sustav podrške pri donošenju odluka kako bi se izbjeglo da takav sustav, samo pod drugačijim nazivnikom, proizvodi učinak sustava supstitucijskog donošenja odluka. S obzirom da je Konvencija o pravima osoba s invaliditetom relativno nov međunarodni izvor zaštite ljudskih prava i da su ga mnoge zemlje tek nedavno ratificirale, a to se odnosi i na zemlje članice Vijeća Europe, principi iz čl. 12. Konvencije nisu se stigli odraziti u stečevini i pravnoj praksi kako Vijeća Europe u cjelini tako i pojedinih zemalja članica. Tako će se nužno morati razviti i nova stajališta Europskog suda za ljudska prava, što će ovisiti o priljevu novih, uz tematiku specifično vezanih predmeta. Međutim, pojedina kretanja već su vidljiva i to posebice u kontekstu Revidirane interpretativne deklaracije Venecijanske komisije o Kodeksu dobre prakse u izbornim pitanjima i Preporuke Vijeća ministara o sudjelovanju osoba s invaliditetom u političkom i javnom životu koje su citirane pod toč. II. ovog prijedloga kao mjerodavni međunarodni pravni izvori.«
3) Ocjena Ustavnog suda
37. Prema članku 10. točki 2. ZIZHS-a, već izabranom zastupniku prestaje zastupnički mandat prije isteka vremena na koje je izabran kad u tijeku obnašanja mandata bude lišen poslovne sposobnosti na temelju pravomoćne sudske odluke.
38. U toj je pravnoj situaciji riječ o biraču koji je prethodno ostvario svoje pasivno biračko pravo (pravo biti biran) i izabran je za zastupnika u Hrvatski sabor. Utoliko u članku 10. točki 2. ZIZHS-a nije riječ o ostvarivanju samog prava da se bude biran.
39. S obzirom na to da osporena odredba nije ni brisana ni izmijenjena ZID-om ZIZHS-a/2015, treba zaključiti da hrvatski zakonodavac još uvijek ne smatra da je došlo vrijeme za izmjenu postojećeg zakonskog uređenja propisanog člankom 10. točkom 2. ZIZHS-a.
Ustavni sud dužan je tu odluku zakonodavca poštovati iz najmanje dva razloga.
40. Prvo, još uvijek ne postoji zajednički pristup tom pitanju među europskim državama, a ne postoji ni suglasnost o načinu i opsegu primjene Konvencije o pravima osoba s invaliditetom, što potvrđuje i sama skupina predlagatelja u svom prijedlogu.
41. Drugo, Ustav dopušta da se biračko pravo hrvatskih državljana uređuje zakonom (članak 45. stavak 1. Ustava), što nedvojbeno upućuje na slobodu zakonodavca da nameće i pojedina ograničenja tog prava. Opći ustavni okvir koji upućuje na granice dopustivih ograničenja političkih prava osoba lišenih poslovne sposobnosti uređen je u članku 16. Ustava, koji glasi:
»Članak 16. Slobode i prava mogu se ograničiti samo zakonom da bi se zaštitila sloboda i prava drugih ljudi te pravni poredak, javni moral i zdravlje. Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.«
Skupina predlagatelja iznijela je svoje viđenje članka 16. Ustava kad je riječ o ograničenjima biračkog prava osoba lišenih poslovne sposobnosti (v. točke 33. i 34. obrazloženja ovog rješenja). Za razliku od tog pristupa, Ustavni sud ocjenjuje domašaj članka 16. Ustava dovoljno širokim za uravnoteženu regulaciju