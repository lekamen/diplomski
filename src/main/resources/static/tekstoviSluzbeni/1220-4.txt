 zahtjevom pokreće stranka, njezin zakonski zastupnik ili opunomoćenik.
(2) Zahtjev iz stavka 1. ovoga članka podnosi se Ministarstvu na propisanom obrascu.
(3) Uz zahtjev se obvezno prilažu dokazi kojima raspolaže podnositelj zahtjeva, o činjenicama važnim za ostvarivanje prava iz ovoga Zakona.
Sudjelovanje stranke u postupku
Članak 29.
(1) U postupku neposredno sudjeluje stranka i saslušava je se na način koji je za nju najmanje traumatičan, uz primjenu načela rodne osjetljivosti.
(2) Iznimno od stavka 1. ovoga članka, stranku se ne mora saslušati, kada je pribavljena pravomoćna sudska presuda, ranije dana izjava pred nadležnim tijelima ili drugi izravni dokaz da je stranka žrtva seksualnog nasilja.
Utvrđivanje činjenica i postupanje po zahtjevima
Članak 30.
(1) Ministarstvo rješenjem odlučuje o zahtjevu stranke, temeljem utvrđenog činjeničnog stanja.
(2) Prije donošenja rješenja iz stavka 1. ovoga članka, osim u postupku pokrenutom po zahtjevu nasljednika iz članka 27. ovoga Zakona, pribavit će se mišljenje Povjerenstva.
(3) Službena osoba koja vodi postupak dužna je Povjerenstvu uputiti predmet u roku od 30 dana od dana primitka urednog zahtjeva iz članka 28. ovoga Zakona.
(4) Protiv rješenja iz stavka 1. ovoga članka nije dopuštena žalba, ali nezadovoljna stranka tužbom može pokrenuti upravni spor.
Članak 31.
(1) Ministarstvo će rješenjem o priznavanju statusa odlučiti i o zahtjevu za novčanu naknadu, odnosno mjesečnu novčanu naknadu.
(2) Izvršno rješenje o priznatom statusu iz stavka 1. ovoga članka osnova je za ostvarivanje prava iz ovoga Zakona.
Članak 32.
(1) U svrhu utvrđivanja činjenica može se zatražiti medicinsko vještačenje od zdravstvene ustanove koju predloži Povjerenstvo.
(2) Činjenica zatočenja u neprijateljskom logoru ili zatvoru utvrdit će se potvrdom nadležnog tijela državne uprave.
(3) Ministarstvo će po službenoj dužnosti pribaviti podatke o činjenicama o kojima druga državna tijela vode službene evidencije.
Članak 33.
(1) Korisnik, odnosno nasljednik iz članka 27. ovoga Zakona dužan je u roku od 15 dana prijaviti nadležnom tijelu svaku promjenu činjenica o kojima ovisi ostvarivanje ili opseg priznatog prava iz ovoga Zakona.
(2) Ministar pravilnikom razrađuje, ovim Zakonom utvrđene, uvjete za stjecanje statusa i ostvarivanje prava predviđenih ovim Zakonom te prava na naknadu troškova prijevoza iz članka 34. stavka 3. ovoga Zakona, opseg prava na liječnički sistematski pregled iz članka 21. ovoga Zakona, kao i obrasce zahtjeva za ostvarivanje prava iz ovoga Zakona, te nalaza i mišljenja za ostvarivanje prava na medicinsku rehabilitaciju.
Troškovi ostvarivanja prava
Članak 34.
(1) Redoviti troškovi postupka padaju na teret državnog proračuna Republike Hrvatske.
(2) U postupku ostvarivanja prava po ovom Zakonu stranke su oslobođene plaćanja upravne pristojbe.
(3) Stranka može ostvariti pravo na naknadu troškova prijevoza u drugo mjesto radi ostvarivanja prava iz ovoga Zakona.
Zaštita identiteta i tajnost podataka
Članak 35.
Članovi Povjerenstva, njihovi zamjenici, službene i druge osobe koje sudjeluju u postupku ili su na drugi način saznale za činjenice vezane za postupak obvezne su osigurati zaštitu identiteta stranke, voditi postupak uz isključenje javnosti i osigurati tajnost prikupljenih podataka te u svom radu postupati s osobitom pažnjom.
Postupak i kazneni progon
Članak 36.
(1) Prava iz ovoga Zakona korisnik ostvaruje i ako je osoba koja je počinila seksualno nasilje iz članka 2. ovoga Zakona nepoznata.
(2) Rješenja kojima se utvrđuje status i prava iz ovoga Zakona ne utječu na odluke nadležnih tijela o činjenici počinjenja seksualnog nasilja iz članka 2. ovoga Zakona.
(3) Ministarstvo će nadležnom tijelu prijaviti saznanja o kaznenom djelu, odnosno o počinjenom seksualnom nasilju iz članka 2. ovoga Zakona.
GLAVA V. OSTVARIVANJE PRAVA U DRUGIM POSTUPCIMA
Članak 37.
(1) Osoba može ostvariti prava iz ovoga Zakona ako ih nije ostvarila po istoj osnovi u drugoj državi.
(2) Osoba koja je ostvarila pravo 