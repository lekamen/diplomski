20 23.02.2015 Odluka o visini naknade predsjednicima, potpredsjednicima i članovima izbornih povjerenstava i biračkih odbora za provedbu prijevremenih izbora u jedinicama lokalne i područne (regionalne) samouprave u 2015. godini
VLADA REPUBLIKE HRVATSKE
417
Na temelju članka 46. stavka 3. Zakona o lokalnim izborima (»Narodne novine«, broj 144/2012), Vlada Republike Hrvatske je na sjednici održanoj 19. veljače 2015. godine donijela
ODLUKU
O VISINI NAKNADE PREDSJEDNICIMA, POTPREDSJEDNICIMA I ČLANOVIMA IZBORNIH POVJERENSTAVA I BIRAČKIH ODBORA ZA PROVEDBU PRIJEVREMENIH IZBORA U JEDINICAMA LOKALNE I PODRUČNE (REGIONALNE) SAMOUPRAVE U 2015. GODINI
I.
Ovom Odlukom utvrđuje se visina naknade za rad predsjednicima, potpredsjednicima i članovima izbornih povjerenstava i biračkih odbora za provedbu prijevremenih izbora u jedinicama lokalne i područne (regionalne) samouprave u 2015. godini.
II.
Predsjedniku, potpredsjedniku i članovima stalnog sastava županijskih izbornih povjerenstava i izbornih povjerenstava gradova sa 101 i više biračkih mjesta za provedbu izbora iz točke I. ove Odluke određuje se naknada u iznosu od 3.600,00 kuna neto po osobi.
Iznimno od stavka 1. ove točke, kad se provode prijevremeni izbori samo u jedinici lokalne samouprave, predsjedniku, potpredsjedniku i članovima stalnog sastava županijskih izbornih povjerenstava za provedbu tih izbora određuje se naknada u iznosima utvrđenim točkama III., IV. i V. ove Odluke.
III.
Predsjedniku, potpredsjedniku i članovima stalnog sastava izbornih povjerenstava gradova sa 51 do 100 biračkih mjesta za provedbu izbora iz točke I. ove Odluke određuje se naknada u iznosu od 2.400,00 kuna neto po osobi.
IV.
Predsjedniku, potpredsjedniku i članovima stalnog sastava izbornih povjerenstava gradova i općina sa 26 do 50 biračkih mjesta za provedbu izbora iz točke I. ove Odluke određuje se naknada u iznosu od 1.800,00 kuna neto po osobi.
V.
Predsjedniku, potpredsjedniku i članovima stalnog sastava izbornih povjerenstava gradova i općina sa 1 do 25 biračkih mjesta za provedbu izbora iz točke I. ove Odluke određuje se naknada u iznosu od 1.200,00 kuna neto po osobi.
VI.
Članovima proširenog sastava izbornih povjerenstava određuje se naknada u visini od 65% iznosa naknade iz točaka II., III., IV. i V. ove Odluke.
VII.
Za održavanje drugog, odnosno trećeg kruga glasovanja za izbor općinskog načelnika, gradonačelnika, odnosno župana i njihovih zamjenika, predsjedniku, potpredsjedniku i članovima stalnog i proširenog sastava izbornih povjerenstava određuje se naknada u visini od 20% iznosa naknade iz točaka II., III., IV., V. i VI. ove Odluke.
VIII.
Predsjedniku, potpredsjedniku i članovima biračkih odbora za provedbu izbora iz točke I. ove Odluke, određuje se naknada u iznosu od 300,00 kuna neto po osobi, koja će biti isplaćena za svaki krug glasovanja.
IX.
Sredstva za pokriće troškova izbora pojedine jedinice, a time i troškova naknade za rad izbornih tijela osiguravaju se u proračunu te jedinice.
Sredstvima za provedbu izbora raspolaže izborno povjerenstvo jedinice, koje je odgovorno za raspodjelu i trošenje sredstava te dodjelu odgovarajućih sredstava izbornim tijelima.
X.
Izborna povjerenstva jedinica objavit će cjelovito izvješće o visini troškova izbora i načinu njihova korištenja, u roku od 30 dana od dana objave službenih rezultata izbora.
XI.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/57
Urbroj: 50301-09/06-15-2
Zagreb, 19. veljače 2015.
Predsjednik Zoran Milanović, v. r.
