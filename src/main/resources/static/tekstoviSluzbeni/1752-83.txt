 ne znači ništa drugo nego ovo: ako, i samo ako tijekom arbitražnog postupka Hrvatska dođe u položaj dokazati svoje navode protiv MOL-a, Hrvatska bi mogla pobijediti u ovoj arbitraži. To ovisi o tome hoće li dokazi predloženi od Hrvatske biti prihvaćeni kao probativni dokazi«.
5.1. Prigovori podnositelja
250. Ustavni sud dužan je na ovom mjestu osvrnuti se na podnositeljeve prigovore povezane s arbitražnim sporom koji je Republika Hrvatska pokrenula protiv MOL-a pred Arbitražnim sudištem u Ženevi 17. siječnja 2014. (presuda Vrhovnog suda donesena je 3. travnja 2014.).
251. Podnositelj tvrdi da mu je povrijeđeno njegovo pravo na nepristranu sudsku odluku u smislu članka 29. stavka 1. Ustava i članka 6. stavka 1. Konvencije jer je Vrhovni sud »stvorenom društvenom klimom doveden u poziciju taoca nacionalnih interesa, u kojoj je bilo komfornije donijeti potvrđujuću presudu protiv Ive Sanadera nego sam postati predmetom kritika javnosti«. U tom se smislu u ustavnoj tužbi navodi i ovo:
»Tako je ministar gospodarstva RH Ivan Vrdoljak prezentirao analizu sačinjenu po navodno nezavisnim stručnjacima prema kojoj je Republika Hrvatska oštećena zaključenjem ovih ugovora za iznos veći od 6 milijardi dolara. Naravno da u navedenim okolnostima Vrhovni sud RH koji je upravo tada trebao donijeti drugostupanjsku presudu, objektivno nije mogao bez ikakvog opterećenja, nepristrano, donijeti odluku.«
U ustavnoj tužbi se dalje navodi da je taj spor »opsežno prezentiran u medijima, a na njega su se pozivali i državni dužnosnici govoreći o pregovorima i sporu sa MOL-om«, pa je u javnosti »stvoren dojam da o ishodu drugostupanjskog postupka protiv premijera Sanadera ovisi i povoljno razrješenje spora sa MOL-om u korist Republike Hrvatske«.
252. Podnositelj tvrdi da mu je podnesenom tužbom Arbitražnom sudištu u Ženevi 17. siječnja 2014. povrijeđeno i ustavno jamstvo presumpcije nedužnosti:
»Vlada Republike Hrvatske ... u svojoj tužbi protiv MOL-a od 17. siječnja 2014. godine, navela je da je temeljni dokaz osnovanosti tužbe, koju je podnijela Arbitraži u Ženevi, presuda protiv Ive Sanadera u kaznenom predmetu INA – MOL.
U tužbi se navodi da je 21. studenog 2012. hrvatski sud donio presudu kojom je osuđen prijašnji Premijer Ivo Sanader da je primio milijune eura mita od MOL-a pa presuda Sanaderu i isplaćeno mito dovode u pitanje cijelu transakciju iz 2009. godine kojom je MOL-u dana kontrolu nad INA-om. Također se navodi da je ta nezakonita isplata naštetila Hrvatskoj i reputaciji INA-e te se temeljem toga traži poništenje Prve dopune međudioničarskog Ugovora i Glavnog Ugovora o plinskom poslovanju kao i kompenzaciju za štetu nastalu zbog nezakonitih radnji MOL-a.
Navedena tužba podnesena je 17. siječnja 2014., dakle, prije pravomoćnosti presude u kaznenom predmetu, i u njoj se niti na jednom mjestu ne navodi da je presuda protiv Ive Sanadera nepravomoćna već se konstatira kao nesporna činjenica da je on primio mito i time naštetio interesima Republike Hrvatske.
(...)
Napominjemo da je ovako impostiranom tužbom, dovedena u pitanje i presumpcija nedužnosti kao i pravo optuženika na nepristrani sud. Naime, iz navoda tužbe je vidljivo da je Vlada RH prejudicirala ishod sudskog postupka protiv Ive Sanadera, čak štoviše da je bila sigurna u potvrdu prvostupanjske presude, pozivajući se na nju kao konačni dokaz kaznene odgovornosti premijera i time nespornu osnovu za podizanje navedene tužbe.
(...)
Takvim istupima državnih dužnosnika i Vlade RH su prekršene odredbe članka 6. stavak 2 Konvencije za zaštitu ljudskih prava i temeljnih sloboda koja kaže da svatko optužen za kazneno djelo smatrat će se nevinim sve dok mu se ne dokaže krivnja u skladu sa zakonom.
Prekršena je i odredba članka 28. Ustava Republike Hrvatske u kojoj se navodi da je svatko nedužan i nitko ga ne može smatrati krvim za kazneno djelo dok mu se pravomoćnom sudskom presudom ne utvrdi krivnja.«
5.2. Ocjene i načelna stajališta Ustavnog suda
253. Ustavni sud prvo naglašava da se izreka ove