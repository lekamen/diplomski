 140. stavak 2. PZ-a već je bio predmet ocjene suglasnosti s Ustavom u postupku pred Ustavnim sudom.
Rješenjem broj: U-I-4433/2007 i dr. od 19. lipnja 2009., Ustavni sud nije prihvatio prijedlog za pokretanje postupka za ocjenu suglasnosti s Ustavom članka 140. stavka 2. PZ-a.
Rješenjem broj: U-I-557/2015 od 17. veljače 2015. Ustavni sud također nije prihvatio prijedlog za pokretanje postupka za ocjenu suglasnosti s Ustavom članka 140. stavka 2. PZ-a. Predlagatelj u tom predmetu ocjene ustavnosti zakona je odvjetnik kojemu je nadležni prekršajni sud odbio zahtjev za naknadu odvjetničkih troškova nastalih obranom okrivljenih na ročištu jer je u tom predmetu nastupila zastara, stoga je prekršajni postupak obustavljen.
U rješenju broj: U-I-4433/2007 i dr. (točka II. 4.13.) navedeno je:
»Pitanje troškova prekršajnog postupka nije ustavnopravno pitanje već pitanje svrsishodnosti modela odlučivanja o troškovima postupka.
Pravo okrivljenika iz članka 140. stavka 2. PZ-a predstavlja svojevrsnu naknadu štete koju je okrivljenik imao u vezi postupka koji se protiv njega vodio, a koji nije okončan utvrđivanjem njegove krivnje za prekršaj. Naknada štete uvjetovana je alternativnim ispunjenjem dvaju uvjeta. Empirijski i statistički promatrano, zastara prekršajnog progona u preko 90% slučajeva posljedica je opstrukcije prekršajnog postupka od strane počinitelja prekršaja. Prihvaćanje stajališta da okrivljenik i u slučaju obustave postupka zbog nastupanja zastare progona ima pravo na naknadu štete u vidu nadoknade troškova postupka značilo bi negiranje temeljnog pravila da onaj kome se šteta nadoknađuje nije kriv za nastalu štetu. Time bi okrivljenik izbjegao krivnju i kažnjavanje te, dodatno, neosnovano bio nagrađen za štetu za koju je odgovoran.
Ustavni sud stoga utvrđuje da je članak 140. stavak 2. PZ-a u suglasnosti s načelom vladavine prava.«
12.3. Na temelju članka 54. Ustavnog zakona, Ustavni sud može ocjenjivati suglasnost zakona s Ustavom i u slučaju kada je određeni zakon već ranije bio predmet ustavnosudske ocjene.
U provedenom ustavnosudskom postupku utvrđeno je da predlagatelji u svom podnesku nisu naveli nove razloge zbog kojih bi trebalo preispitati prethodno neprihvaćanje prijedloga za pokretanje postupka za ocjenu suglasnosti s Ustavom članka 140. stavka 2. PZ-a niti je Ustavni sud utvrdio da su u ustavnopravnom poretku Republike Hrvatske nastupile nove okolnosti koje bi dovele do promjene njegova stajališta obrazloženog u rješenjima broj: U-I-4433/2007 i dr. od 19. lipnja 2009. i U-I-557/2015 od 17. veljače 2015.
12.4. Članak 140. stavak 2. PZ-a jasno određuje da putni troškovi okrivljenika te nužni izdaci i nagrada branitelja okrivljenika padaju na teret proračunskih sredstava suda samo ako je okrivljenik presudom oslobođen od optužbe jer okrivljenikovo djelo nije prekršaj ili nema dokaza da je počinio prekršaj.
Pri tome se ne može prihvatiti tvrdnja predlagatelja o »sporosti« prekršajnog postupka jer statistički podaci pokazuju da zastara prekršajnog progona u više od 90% slučajeva nastupa zbog opstrukcije prekršajnog postupka od strane počinitelja prekršaja.
12.5. Ustavni sud primjećuje da je članak 140. stavak 1. PZ-a izmijenjen ZIDPZ-om:110/15 na način da je propisano da će se u oslobađajućoj presudi i presudi kojom se tužba odbija odlučiti i o troškovima postupka. Stoga te izmjene nisu takvog značaja da bi utjecale na preispitivanje stajališta Ustavnog suda izraženih u rješenjima broj: U-I-4433/2007 i dr. od 19. lipnja 2009. i U-I-557/2015 od 17. veljače 2015.
G) Članak 152. PZ-a
13. Suglasnost s Ustavom članka 152. stavaka 3. i 11. PZ-a (Glava 12., odjeljak »Postupak za izvršenje odluka«) osporava Franjo Zubović.
Članak 152. stavci 3., 4., 5., 10. i 11. PZ-a glase:
»Članak 152.
(...)
(3) Novčana kazna smatrat će se u cjelini plaćenom ako osuđena osoba plati dvije trećine izrečene novčane kazne u roku određenom odlukom kojom je ta kazna izrečena.
(4) Ako osuđena fizička osoba nije postupila prema stavku 3. ovoga