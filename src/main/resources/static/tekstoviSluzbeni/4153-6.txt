 koja preuzima pismohranu.
DIO OSMI PROSTOR PISMOHRANE
Članak 35.
(1) Prostor i oprema za smještaj i zaštitu arhivskog i registraturnog gradiva moraju biti primjereni potrebi sigurnog čuvanja, sukladno propisima.
(2) Materijalna (fizičko-tehnička) zaštita arhivskoga i registraturnog gradiva obuhvaća fizičko-tehničku zaštitu od oštećenja, uništenja ili nestanka.
(3) Materijalna zaštita osigurava se:
1. obaveznim zaključavanjem prostorija pismohrane, zatvaranjem prozora i isključivanjem strujnoga toka kada se u spremištu ne radi
2. redovitim čišćenjem i otprašivanjem spremišta i odloženoga gradiva, te prozračivanjem prostorija
3. održavanjem odgovarajuće temperature (16 – 20 °C) i vlažnosti (45 – 55%)
4. redovitim otklanjanjem nedostataka koji bi mogli dovesti do oštećenja gradiva.
Članak 36.
(1) Odgovarajućim prostorom za pohranu arhivskoga i registraturnog gradiva Državne geodetske uprave smatraju se prostorije koje su suhe, prozračne, osigurane od požara i krađe, udaljene od mjesta otvorenog plamena i od prostorija u kojima se čuvaju lako zapaljive tvari, bez vodovodnih, kanalizacijskih, plinskih i električnih instalacija te razvodnih vodova i uređaja centralnog grijanja bez odgovarajuće zaštite, uključujući i zaštitu od nadolaska nadzemnih i podzemnih voda.
(2) Instalacije moraju uvijek biti ispravne i pod nadzorom. U prostorijama pismohrane strogo je zabranjeno pušenje.
Članak 37.
(1) Prostorije pismohrane moraju imati odgovarajući inventar kao što su police, ormari, stalaže, ljestve, stol, dobro osvjetljenje i dr.
(2) Prostorije moraju biti osigurane valjanim uređajima za sigurno zatvaranje vrata, te opremljene odgovarajućim brojem protupožarnih aparata na prah.
Članak 38.
(1) Pristup u pismohranu dozvoljen je samo odgovornoj osobi za rad pismohrane, odnosno drugom ovlaštenom službeniku u pismohrani.
(2) Brigu o uređenju pismohrane, te nadzor nad radom u pismohrani provodi odgovorna osoba ustrojstvene jedinice u kojoj se nalazi pismohrana.
DIO DEVETI ZAVRŠNE ODREDBE
Članak 39.
Odgovorne osobe za cjelokupno arhivsko i registraturno gradivo nastalo tijekom poslovanja Državne geodetske uprave i njegovih prednika obvezne su postupati u skladu s odredbama Zakona o arhivskom gradivu i arhivima, te odredbama ovoga Pravilnika.
Članak 40.
Na pitanja koja nisu uređena ovim Pravilnikom primjenjuje se Zakon o arhivskom gradivu i arhivima (»Narodne novine«, broj 105/97, 64/00, 65/09 i 125/11), njegovi podzakonski akti, kao i drugi zakonski propisi kojima se pobliže utvrđuje rukovanje i rokovi čuvanja arhivskoga i registraturnog gradiva.
Članak 41.
Poseban popis arhivskoga i registraturnog gradiva Središnjeg ureda Državne geodetske uprave s rokovima čuvanja i Poseban popis arhivskog i registraturnog gradiva Područnih ureda za katastar Državne geodetske uprave primjenjuje se po dobivenom odobrenju Hrvatskog državnog arhiva.
Članak 42.
Stupanjem na snagu ovoga Pravilnika prestaje važiti Pravilnik o zaštiti arhivskoga i registraturnog gradiva, klasa: 036-03/03-01/02, urbroj: 541-01-02/2-04-4 od 5. veljače 2004. godine.
Članak 43.
Po pribavljenoj suglasnosti Hrvatskog državnog arhiva na ovaj Pravilnik, isti će se objaviti u »Narodnim novinama«.
Članak 44.
Ovaj Pravilnik stupa na snagu osmog dana od dana objave u »Narodnim novinama«.
Klasa: 036-03/15-01/01
Urbroj: 541-05-02/1-16-11
Zagreb, 30. svibnja 2016.
Ravnatelj dr. sc. Danko Markovinović, v. r.
