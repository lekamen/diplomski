 službenim internet stranicama objaviti godišnji plan stručnog osposobljavanja i ispitnih rokova po pojedinim stručnim cjelinama najkasnije do 31. prosinca tekuće godine.
(5) U skladu sa svojim raspoloživim kapacitetima, organizacija za stručno osposobljavanje mora provesti stručno osposobljavanje svakog polaznika koji je postupak pokrenuo na vrijeme i ispunjava sve druge uvjete definirane ovim Pravilnikom.
Uvjeti koje mora ispunjavati organizacija za stručno osposobljavanje
Članak 4.
U cilju provođenja stručnog osposobljavanja u skladu s odredbama ovoga Pravilnika, organizacija za stručno osposobljavanje mora osigurati:
a) odgovarajuće prostorije, opremu, uređaje i druga sredstva
b) odgovarajuću organizacijsku strukturu na čelu s voditeljem
c) instruktore i/ili mentore za provedbu stručnog osposobljavanja po pojedinim područjima u skladu s programom za stručno osposobljavanje
d) odgovarajuću stručnu literaturu i priručnike
e) odgovarajuću dokumentaciju o provedenom stručnom osposobljavanju i ispitima, po pojedinim stručnim cjelinama, za svakog polaznika posebno
f) operativni priručnik organizacije za stručno osposobljavanje
g) program stručnog osposobljavanja i
h) potvrde o stručnoj osposobljenosti.
Odgovarajuće prostorije, oprema, uređaji i druga sredstva potrebna za izvođenje stručnog osposobljavanja
Članak 5.
(1) Prostorije namijenjene za izvođenje teorijskog stručnog osposobljavanja moraju biti izvedene i opremljene na način koji omogućuje ugodan cjelodnevni boravak, te neometan rad svih sudionika.
(2) Oprema, uređaji i druga sredstva koja se koriste za provođenje stručnog osposobljavanja polazniku moraju osigurati:
a) jasan i potpun uvid u programski sadržaj stručnog osposobljavanja
b) provedbu praktičnih vježbi na način koji sadržajno nadopunjuje teorijsku nastavu te
c) provedbu osposobljavanja na radnom mjestu radi uspješnog svladavanja cjelokupnog sadržaja programa stručnog osposobljavanja.
Odgovarajuće prostorije za smještaj administrativnog osoblja, instruktora, arhive i biblioteke
Članak 6.
(1) Organizacija za stručno osposobljavanje mora osigurati prikladan prostor za rad administrativnog osoblja te instruktora.
(2) Organizacija za stručno osposobljavanje mora osigurati prikladan prostor za smještaj cjelokupne dokumentacije, arhive i stručne biblioteke.
Voditelj organizacije za stručno osposobljavanje
Članak 7.
(1) Organizacijom za stručno osposobljavanje mora upravljati voditelj koji je odgovoran za cjelokupni rad organizacije.
(2) Voditelj organizacije za stručno osposobljavanje mora imati suglasnost Agencije. Zahtjev za ishođenje suglasnosti podnosi organizacija za osposobljavanje. Zahtjev mora sadržavati životopis kandidata, dokaze o završenoj stručnoj spremi i radnom iskustvu.
(3) Voditelj mora imati završen najmanje dodiplomski studij i najmanje pet godina radnog iskustva na poslovima upravljanja.
(4) Agencija utvrđuje udovoljavanje uvjetima propisanim odredbama ovog članka na temelju:
a) dostavljenih dokumenata kojim se dokazuje stručna sprema i radno iskustvo i
b) provjere kandidata od strane ovlaštenih inspektora Agencije, na kojoj mora pokazati poznavanje:
1. osnova sustava kvalitete i
2. zrakoplovnih propisa koji se dijelom ili u cijelosti odnose na aerodrome i pružanje zemaljskih usluga te druge poslove od značaja za sigurnost zračnog prometa na aerodromu.
Instruktori
Članak 8.
(1) Organizacija za stručno osposobljavanje mora osigurati najmanje jednog instruktora koji udovoljava uvjetima propisanim ovim Pravilnikom za svaki pojedini stručni predmet sadržan u odobrenom programu stručnog osposobljavanja.
(2) Instruktor za pojedini stručni predmet mora imati:
a) završen tečaj o tehnikama podučavanja i
b) najmanje tri godine radnog iskustva iz područja za koje provodi stručno osposobljavanje i važeću potvrdu o stručnoj osposobljenosti za rad na poslovima za koje obavlja stručno osposobljavanje.
(3) Instruktor mora imati suglasnost Agencije za obavljanje poslova instruktora za određeni stručni predmet.