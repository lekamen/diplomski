69 19.06.2015 Poslovnik o radu Državnog izbornog povjerenstva Republike Hrvatske
DRŽAVNO IZBORNO POVJERENSTVO REPUBLIKE HRVATSKE
1321
Na temelju članka 22. Zakona o Državnom izbornom povjerenstvu Republike Hrvatske (»Narodne novine«, broj 44/06 i 19/07), Državno izborno povjerenstvo Republike Hrvatske je na sjednici održanoj 11. lipnja 2015. donijelo
POSLOVNIK
O RADU DRŽAVNOG IZBORNOG POVJERENSTVA REPUBLIKE HRVATSKE
I. UVODNE ODREDBE
Članak 1.
Poslovnikom Državnog izbornog povjerenstva Republike Hrvatske (u daljnjem tekstu: Poslovnik) uređuje se način rada i odlučivanja Državnog izbornog povjerenstva Republike Hrvatske (u daljnjem tekstu Povjerenstvo), a osobito:
– prava i dužnosti predsjednika, potpredsjednika i članova Povjerenstva (u daljnjem tekstu članovi Povjerenstva),
– sazivanje sjednica i utvrđivanje dnevnog reda,
– rasprava, način odlučivanja, postupak donošenja akata i poslovni red na sjednicama,
– javnost rada te
– osnivanje i rukovođenje stručnom službom Povjerenstva.
Članak 2.
Sjedište Povjerenstva je u Zagrebu, Visoka 15.
Članak 3.
Povjerenstvo ima pečat okruglog oblika promjera 38 mm i 25 mm koji se sastoje od grba Republike Hrvatske smještenog u sredini iznad kojeg u luku pišu riječi »REPUBLIKA HRVATSKA«, a ispod u luku riječi »DRŽAVNO IZBORNO POVJERENSTVO REPUBLIKE HRVATSKE« i stavlja se na sva pismena Povjerenstva koja se iz njega otpremaju.
Posebnom odlukom odredit će se broj pečata i osobe odgovorne za njihovo korištenje te oblik, sadržaj i vrste štambilja koji se koriste u poslovanju Povjerenstva.
Povjerenstvo može imati i posebni znak čiji se oblik, sadržaj i način uporabe određuje posebnom odlukom na sjednici Povjerenstva.
Članak 4.
Osim poslova propisanih člankom 11. Zakona o Državnom izbornom povjerenstvu Republike Hrvatske, Povjerenstvo donosi Pravilnik o unutarnjem ustrojstvu stručne službe Povjerenstva, akte potrebne za rad Povjerenstva, odlučuje o načinu provođenja edukacije članova izbornih tijela, surađuje s drugim tijelima državne vlasti te s nevladinim udrugama i međunarodnim organizacijama.
Povjerenstvo također utvrđuje prijedlog proračunskog razdjela Povjerenstva u državnom proračunu i prijedlog financijskog plana te razmatra njegovo izvršenje.
II. PRAVA I DUŽNOSTI ČLANOVA POVJERENSTVA
Članak 5.
Članovi Povjerenstva imaju pravo i dužnost sudjelovati na sjednicama Povjerenstva, na njima raspravljati i glasovati te podnositi obrazložene prijedloge.
Članovi Povjerenstva imaju pravo na naknadu određenih troškova nastalih prilikom obavljanja svoje dužnosti, prema posebnoj odluci.
Članak 6.
Članovi Povjerenstva imaju službenu iskaznicu čiji se izgled i tekst kao i pravo korištenja utvrđuju posebnom odlukom.
Prava i dužnosti predsjednika
Članak 7.
Predsjednik Povjerenstva:
– predstavlja i zastupa Povjerenstvo i rukovodi njegovim radom,
– saziva i predsjeda sjednicama,
– brine o pravilnoj primjeni Poslovnika Povjerenstva,
– odobrava službena putovanja članova Povjerenstvu te određuje sastav izaslanstva,
– brine o zaštiti prava članova Povjerenstva,
– brine o očuvanju neovisnog položaja Povjerenstva;
– potpisuje odluke i druge akte koje donosi Povjerenstvo,
– daje potrebne obavijesti javnosti,
– obavlja i druge poslove propisane zakonom i Poslovnikom.
Prava i dužnosti potpredsjednika
Članak 8.
Potpredsjednici Povjerenstva osim prava i dužnosti članova Povjerenstva obavljaju i poslove iz djelokruga predsjednika Povjerenstva za koje ih on ovlasti.
U slučaju odsutnosti ili spriječenosti predsjednika Povjerenstva zamjenjuje ga potpredsjednik kojeg on ovlasti.
Ako predsjednik ne odredi potpredsjednika koji ga mijenja, dužnost predsjednika obavlja potpredsjednik kojeg izaberu članovi Povjerenstva.
III. SJEDNICE POVJERENSTVA
Članak 9.
Sjednica Povjerenstva saziva se najmanje dva dana prije dana održavanja sjednice.
Uz pisani poziv dostavlja se i prijedlog dnevnog reda te pisani materijali za provođenje rasprave po predloženim točkama dnevnog reda.
Sjednice Povjerenstva održavaju se, u pravilu, jednom