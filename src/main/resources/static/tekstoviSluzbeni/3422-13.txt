 primala sve do kraja svibnja 2012.
44. Ovaj je predmet u tom smislu ogledni primjer Ustavom nedopuštenog ekscesivnog formalizma koji, općenito govoreći, još uvijek opterećuje rad nadležnih tijela državne i javne uprave, ali i nadležnih domaćih sudova, kad odlučuju o pravima i obvezama stranaka u pravnim postupcima.
45. Ustavni sud već godinama uporno ponavlja da su nadležna tijela, uključujući sudove, dužni tumačiti i primjenjivati mjerodavno pravo, uvijek i bez izuzetka, u svjetlu osobitih okolnosti svakog konkretnog slučaja.
Ako je u nekom konkretnom slučaju mjerodavan jedan zakon, ali združeni učinci tog i nekog drugog ili više drugih zakona izravno utječu na zakonska prava ili obveze stranaka, onda su nadležna tijela, uključujući sudove, bez iznimke dužni tumačiti sve te mjerodavne propise u njihovoj ukupnosti, polazeći od združenih učinaka koje oni proizvode za stranku u svjetlu osobitih okolnosti samog slučaja, stalno imajući na umu da njihove odluke ne smiju dovoditi do nerazumnog i objektivno neopravdanog ishoda za samu stranku, a ponajmanje kršiti njihova ustavna prava ili objektivne vrijednosti hrvatskog ustavnog poretka.
46. Ustavni sud podsjeća: pravna sigurnost – zajedno s načelom supremacije prava – podrazumijeva da je pravo stvoreno kako bi se primjenjivalo u praksi na konkretne životne situacije. Iako je apstraktno vrednovanje samog zakonodavstva važno za ostvarenje načela vladavine prava (što manjkavosti ZoRiRP-a/08-11 i ZObrt-a/93-10 u ovom slučaju jasno pokazuju), kategoričnost objektivnog prava nikako ne znači da se pravna pravila smiju primjenjivati na konkretne životne situacije toliko nefleksibilno, mehanički i slijepo da postaje nemoguće uvažavati imperative razumnosti i pravičnosti. U svakom takvom slučaju uvijek će biti riječ o pretjeranom formalizmu protivnom Ustavu.
Ustavni sud na kraju podsjeća na opće pravno načelo da u građanskom i upravnom pravu retroaktivnost nije poželjna ako negativno utječe na prava i pravne interese pojedinaca.
47. Zaključno, osporenom presudom Upravnog suda u Rijeci podnositeljici je povrijeđeno ustavno pravo na pravično suđenje u upravnom sporu o zakonitosti upravnog akta (članak 19. stavak 2. u vezi s člankom 29. stavkom 1. Ustava).
Osporenim upravnim aktima HZZO-a osobito je povrijeđeno legitimno očekivanje podnositeljice, zaštićeno člankom 48. stavkom 1. Ustava (v. odluku Ustavnog suda broj: U-IIIB-1373/2009 od 7. srpnja 2009., »Narodne novine« broj 88/09.) da će joj pravo na naknadu plaće za vrijeme korištenja prava na dopust radi njege djeteta s težim smetnjama u razvoju biti priznato sukladno rješenju HZZO/Rijeka od 9. ožujka 2009. (to jest od 6. veljače 2009. do 6. veljače 2016. – v. točku 9. obrazloženja ove odluke), odnosno sve dok to pravo ostvaruje na temelju radnog odnosa, a na koje pravo ostvarena povlastica njezina poslodavca-obrtnika kojom mu se retroaktivno priznao prestanak obrta ne bi smjela imati negativni utjecaj, kao što takav utjecaj poslodavčeva povlastica ne bi smjela imati ni na duljinu trajanja podnositeljičinog radnog odnosa.
48. Ustavni sud utvrđuje:
– da se iznos naknade plaće za vrijeme korištenja prava na dopust radi njege djeteta s težim smetnjama u razvoju, koji je podnositeljica primila do dana odjave radnog odnosa 30. svibnja 2012., ima smatrati zakonito primljenom podnositeljičinom imovinom pod zaštitom članka 48. stavka 1. Ustava;
– da su nadležna tijela dužna osigurati podnositeljici (na njezin zahtjev ako je podnošenje zahtjeva zakonska pretpostavka) sva pripadajuća joj zakonska prava koja proizlaze iz njezina statusa roditelja djeteta s težim smetnjama u razvoju, računajući od 30. svibnja 2012.
Podnositeljica ustavne tužbe ne smije trpjeti ni druge štetne posljedice koje bi za nju proizlazile iz rješenja Ureda državne uprave u Primorsko-goranskoj županiji, Službe za gospodarstvo u Rijeci, klasa: UP/I 311-02/12-04/179, urbroj: 2170-03-02/4-12-02 od 10. svibnja 2012., i rješenja Ureda državne uprave u Primorsko-goranskoj županiji,