8 23.01.2016 Presuda Upravnog suda u Osijeku broj: 3 UsI-1110/15-6 od 15. siječnja 2016.
UPRAVNI SUD U OSIJEKU
181
PRESUDA
Upravni sud u Osijeku, po sutkinji toga Suda Jasenki Beker, uz sudjelovanje zapisničarke Zdenke Raiz, u upravnom sporu tužitelja Ivana Štivića iz Babine Grede, Klasno 12, protiv tuženika Hrvatske regulatorne agencije za mrežne djelatnosti, Zagreb, Roberta Frangeša Mihanovića 19, radi rješavanja spora između korisnika i operatora, 15. siječnja 2016.
presudio je
I. Odbija se kao neosnovan tužbeni zahtjev tužitelja kojim traži poništavanje odluke Hrvatske regulatorne agencije za mrežne djelatnosti, klasa: UP/I-344-08/15-01/228, urbroj: 376-05/AB-15-3 (IM) od 10. lipnja 2015.
II. Ova presuda objavit će se u »Narodnim novinama« i na internetskim stranicama Hrvatske regulatorne agencije za mrežne djelatnosti.
Obrazloženje
Osporavanom odlukom Hrvatske regulatorne agencije za mrežne djelatnosti, klasa: UP/I-344-08/15-01/228, urbroj: 376-05/AB-15-3 (IM) od 10. lipnja 2015. odbijen je kao neosnovan zahtjev za rješavanje spora korisnika Ivana Štivića iz Babine Grede. Klasno 12 sa operatorom javnih komunikacijskih usluga Optima telekom d.d. iz Zagreba, Buzin, Bani 75a, u vezi prigovora na valjanost pretplatničkog odnosa i račune ispostavljene od svibnja 2014. godine do studenoga 2014. godine.
Tužitelj u tužbi osporava zakonitost predmetnog rješenja te ističe da se svi navodi od strane tuženika svode na klauzule vezane uz ugovor, dok je dogovor sa operatorom javnih komunikacijskih usluga Optima telekom d.d. bio isključenje usluga mreže drugog operatora i uključenje u mrežu Optime telekom d.d. Iako zaključeni ugovor ne sadrži navedeno, isto je njegov neformalni dio. Nadalje, budući da je došlo do isključenja usluga, nije bio u mogućnosti konzumirati ugovorenu uslugu, ali je dobivao račune koji su se progresivno povećavali. Iz sadržaja tužbe proizlazi da tužitelj predlaže da Sud poništi osporavano rješenje tuženika.
U odgovoru na tužbu tuženik navodi kako ostaje kod osporavane odluke iz razloga navedenih u odluci, te predlaže Sudu odbiti tužbeni zahtjev kao neosnovan.
Na temelju razmatranja svih činjeničnih i pravnih pitanja (članak 55. stavak 3. Zakona o upravnim sporovima – »Narodne novine«, broj: 20/10., 143/12. i 152/14., dalje: ZUS) Sud je ocijenio da tužbeni zahtjev nije osnovan.
Ocjenjujući zakonitost osporavanog rješenja, Sud je izveo dokaze uvidom u sudski spis i uz odgovor na tužbu priloženi spis upravnog postupka. Na raspravu održanu dana 8. siječnja 2016. pristupila je službena osoba tuženika koja je u cijelosti ostala kod navoda iz odgovora na tužbu te obrazloženja osporavanog rješenja, dok na raspravu nije pristupio uredno pozvani tužitelj te je ista održana u njegovo] odsutnosti sukladno odredbi članka 39. stavka 2. ZUS-a.
Odredbom članka 51. stavka 1. Zakona o elektroničkim komunikacijama (»Narodne novine« broj 73/08., 90/11., 133/12., 80/13. i 71/14.) propisano je da u slučaju spora između krajnjeg korisnika usluga i operatora javnih komunikacijskih usluga u vezi s pružanjem usluga, iznosom kojim je zadužen za pruženu uslugu, kakvoćom pružene usluge prigovorom zbog povrede odredaba pretplatničkog ugovora krajnji korisnik usluga može podnijeti zahtjev za rješavanje spora Agenciji u roku od 30 dana od dana dostavljanja pisanog odgovora povjerenstva za pritužbe potrošača iz članka 50. stavka 13. ovoga Zakona. Zastara osporene tražbine ne teče za vrijeme rješavanja spora pred Agencijom.
Iz spisa upravnog postupka razvidno je da je tuženiku 3. veljače 2015. dostavljen zahtjev za rješavanje spora korisnika Ivana Štivića iz Babine Grede, Klasno 12 s operatorom javnih komunikacijskih usluga Optima telekom d.d., Zagreb, Buzin, Bani 75a (nastavno: operator). U navedenom zahtjevu tužitelj je kao korisnik iznio identične navode iznesene u tužbi.
Tuženik je radi pravilnog utvrđenja činjeničnog stanja podnescima od 3. veljače 2015. i 13. svibnja 2015. zatražio očitovanja operatora i dostavu dokumentacije u skladu s