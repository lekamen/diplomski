u vezi s člankom 76. stavkom 1. Ustavnog zakona odlučeno je kao u točkama od I. do III. izreke ove odluke, u dijelu slučaja INA-MOL koji se odnosi na podnositeljeve radnje kao predsjednika političke stranke.
B. KORUPCIJSKI SPORAZUM (ČLANAK 31. STAVAK 1. USTAVA)
342. Dio pravomoćne izreke prvostupanjske presude o utjecaju podnositelja u ulozi predsjednika političke stranke na članove političke stranke kojoj je bio na čelu (među kojima su neki bili i članovi Vlade) Ustavni sud u nastavku odluke ne razmatra, s obzirom na to da je taj dio osporene pravomoćne presude prethodno ukinuo.
1) »Utjecaj« kao službena radnja
343. Polazeći od dijela članka 347. stavka 1. KZ-a/97 koji je primijenjen u slučaju INA-MOL te od prakse Vrhovnog suda izgrađene u primjeni te odredbe na konkretne slučajeve, Ustavni sud utvrđuje da za postojanje kaznenog djela primanja mita sudovi moraju dokazati da je počinitelj (»službena osoba«) zatražio od treće osobe odnosno da je primio obećanje treće osobe da će mu dati mito kako bi primatelj mita u svojstvu službene osobe, u granicama svoje ovlasti, obavio službenu radnju koju ne bi smio obaviti.
344. U svjetlu okolnosti slučaja INA-MOL, navedeno zakonsko obilježje kaznenog djela značilo bi da su sudovi u provedenom kaznenom postupku morali dokazati da je podnositelj zatražio ili primio od Z. T. Hernadija 10 milijuna eura mita odnosno da je primio obećanje Z. T. Hernadija da će mu dati 10 milijuna eura mita za protučinidbu koja se sastoji u tome da će Vlada sklopiti s MOL-om Prvu izmjenu dioničarskog ugovora INA-MOL i Glavni ugovor o plinskom poslovanju.
345. Time se kao središnje pitanje cijelog slučaja INA-MOL – s obzirom na činjenicu da je podnositelju u tom slučaju suđeno isključivo za djelo primanja mita – postavlja pitanje postojanja korupcijskog sporazuma između podnositelja u svojstvu službene osobe (kao primatelja mita) i Z. T. Hernadija (kao davatelja mita). To se utvrđenje temelji na praksi Vrhovnog suda koja je u tom pitanju stabilna i čvrsta: za kazneno djelo iz članka 347. KZ-a »bitan je s(a)mo sporazum o mitu, a sve ostalo s aspekta počinjenja kaznenog djela više nije važno«. To je kazneno djelo dovršeno već u trenutku kad službena ili odgovorna osoba »zahtijeva ili primi dar ili obećanje dara, a nije relevantno je li primatelj mita radnju uistinu namjeravao obaviti ili nije, kao što nije bitno, jer ne ulazi u opis djela, niti to je li kasnije radnja koja je obećana izvršena ili nije« (v. presudu broj: I Kž 741/07-5 od 19. studenoga 2008. u točki 299.). Bitan je, dakle, samo korupcijski sporazum.
346. U presudi i rješenju Vrhovnog suda broj: I Kž Us 44/12-10 od 11. travnja 2013. (v. točku 267.1.) također je jasno istaknuto da prvostupanjski sud mora »s izvjesnošću« utvrditi »kada je i na koji način sklopljen korupcijski sporazum«.
347. Kada je riječ o samom činu dogovora primatelja i navodnog davatelja mita u slučaju INA-MOL, relevantni dio pravomoćne izreke prvostupanjske presude glasi (istaknute dijelove označio Ustavni sud):
»2. početkom 2008. godine, u Zagrebu, kao predsjednik Vlade Republike Hrvatske, sa Zsoltom Tamasom Hernadijem, predsjednikom Uprave mađarske naftne kompanije MOL Hungarian Oil and Gas Plc., dogovorio da će za iznos od 10,000.000,00 eura, ...«
348. Ustavni sud ne vidi da se za taj dio izreke može reći da sadržava činjenični opis inkriminiranog postupanja podnositelja (to jest dogovora sa Z. T. Hernadijem). Postoji samo utvrđenje da se podnositelj »dogovorio«.
Primjećuje i to da ni na jednom mjestu u obrazloženju prvostupanjske presude nisu spomenuti ni vrijeme (početak 2008.) ni mjesto (Zagreb) postizanja tog dogovora. Iz obrazloženja presude i sudskog spisa vidljivo je samo to da su u veljači 2008. započele prve radnje vezane uz pregovore između Vlade i MOL-a (v. točku 225.). I u nalogu za provođenje istrage i u optužnici spominju se kao mjesta dogovora (korupcijskog sporazuma) Zagreb i Budimpešta, a u izreci presude samo Zagreb. Ostaje, stoga, nejasno kojim su dokaznim