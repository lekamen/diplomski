 zamjenik državnog odvjetnika, pučki pravobranitelj, zamjenik pučkog pravobranitelja, predsjednik ili potpredsjednik Vlade Republike Hrvatske, ministar ili drugi član Vlade Republike Hrvatske, zamjenik ministra, pomoćnik ministra, ravnatelj državne upravne organizacije, zamjenik ravnatelja državne upravne organizacije, glavni tajnik Vlade Republike Hrvatske, glavni tajnik ministarstva, predstojnik ureda i ravnatelj agencije Vlade Republike Hrvatske, predstojnik Ureda Predsjednika Republike, predstojnik Ureda Vijeća za nacionalnu sigurnost, veleposlanik, generalni konzul, župan ili zamjenik župana, gradonačelnik ili zamjenik gradonačelnika Grada Zagreba, djelatne vojne osobe, službenici i namještenici u Oružanim snagama, član uprave trgovačkog društva, ustanove i izvanproračunskog fonda u pretežitom državnom vlasništvu te čelnik pravne osobe koja je Saboru obvezna po zakonu podnositi izvješće. Za vrijeme trajanja mandata zastupnik može prihvatiti obnašanje dužnosti koja se u skladu s odredbama ovoga Zakona smatra nespojivom dužnosti. Za vrijeme obnašanja nespojive dužnosti njegov će mandat biti u mirovanju, a zamjenjivat će ga zamjenik u skladu s odredbama ovoga Zakona. (...)«
Iako izmijenjen ZID-om ZIZHS-a/2015, članak 9. stavak 1. ZIZHS-a/99-11 nije izmijenjen u dijelu koji Hrvatski laburisti u svom prijedlogu osporavaju s aspekta više odredaba Ustava. Budući da je u osporavanom dijelu zakonsko rješenje ostalo isto, članak 9. stavak 1. ZIZHS-a/99-11 u ovom se rješenju označava kao: članak 9. stavak 1. ZIZHS-a.
2) Prigovori predlagatelja
20. Hrvatski laburisti u prijedlogu su naveli da iz članka 9. stavka 1. ZIZHS-a proizlazi nespojivost dužnosti zastupnika u Hrvatskom saboru i dužnosti župana te gradonačelnika i zamjenika gradonačelnika Grada Zagreba, dok te nespojivosti nema kad je riječ o dužnostima zastupnika u Hrvatskom saboru i općinskih načelnika, te ostalih gradonačelnika i njihovih zamjenika.
Drugim riječima, općinski načelnici i gradonačelnici, te njihovi zamjenici imaju pravo u isto vrijeme obnašati dužnost saborskog zastupnika i »čelnika izvršne vlasti« u jedinicama lokalne samouprave, što Hrvatski laburisti smatraju nespojivim dužnostima, a članak 9. stavak 1. ZIZHS-a u tom dijelu nesuglasnim s člankom 1. stavkom 3., člankom 4., člankom 70. stavkom 1., člankom 74. i člankom 83. stavkom 2. Ustava. U prijedlogu navode:
»Općinski načelnici i gradonačelnici te njihovi zamjenici su čelnici izvršne vlasti koji, sukladno Zakonu o izborima zastupnika u Hrvatski sabor, imaju pravo u isto vrijeme dok obnašaju funkciju izvršne vlasti, obnašati i funkciju zakonodavne vlasti što krši načelo trodiobe vlasti. Dodatno, nespojivost obnašanja navedenih dviju funkcija ogleda se i u činjenici da sukladno članku 83. Ustava, stavku 2. Hrvatski sabor, tj. zastupnici u Hrvatskom saboru donose i zakone (organske zakone) kojima se razrađuju Ustavom utvrđena ljudska prava i temeljne slobode, izborni sustav, ustrojstvo, djelokrug i način rada državnih tijela te ustrojstvo i djelokrug lokalne i područne (regionalne) samouprave, a Sabor ih donosi većinom glasova svih zastupnika. Iz navedenog proizlazi izravni inkompatibilitet i neusklađenost s Ustavom jer čelnici izvršne vlasti, tj. općinski načelnici i gradonačelnici te njihovi zamjenici ukoliko istovremeno obnašaju i dužnost saborskog zastupnika odlučuju o zakonima koji reguliraju i njihov položaj, odnosno položaj, ustrojstvo i djelokrug lokalne i područne (regionalne) samouprave. Nadalje, Ustav RH u članku 1. stavak 3. navodi da narod ostvaruje vlast izborom svojih predstavnika i neposrednim odlučivanje. Članak 70. Ustava propisuje da je Hrvatski sabor predstavničko tijelo građana i nositelj i zakonodavne vlasti u Republici Hrvatskoj, a u članku 74., stavku 1. propisano je da zastupnici u Hrvatskom saboru nemaju obvezujući mandat. Ustavni sud je u svojoj odluci U-l-3789/2003, NN br. 142/10 naveo da je Ustavom u Republici Hrvatskoj uveden sustav predstavničke vladavine kao temeljni oblik