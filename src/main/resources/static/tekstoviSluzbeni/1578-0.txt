82 24.07.2015 Uredba o provedbi Konvencije Centra za provedbu zakona u jugoistočnoj Europi i Protokola o povlasticama i imunitetima Centra za provedbu zakona u jugoistočnoj Europi
VLADA REPUBLIKE HRVATSKE
1579
Na temelju članka 35. Zakona o sklapanju i izvršavanju međunarodnih ugovora (»Narodne novine« broj 28/96) i članka 30. stavka 1. Zakona o Vladi Republike Hrvatske (»Narodne novine« br. 150/2011 i 119/2014), Vlada Republike Hrvatske je na sjednici održanoj 2. srpnja 2015. godine donijela
UREDBU
O PROVEDBI KONVENCIJE CENTRA ZA PROVEDBU ZAKONA U JUGOISTOČNOJ EUROPI I PROTOKOLA O POVLASTICAMA I IMUNITETIMA CENTRA ZA PROVEDBU ZAKONA U JUGOISTOČNOJ EUROPI
Članak 1.
Provedbu Konvencije Centra za provedbu zakona u jugoistočnoj Europi (»Narodne novine – Međunarodni ugovori«, broj 5/2011) i Protokola o povlasticama i imunitetima Centra za provedbu zakona u jugoistočnoj Europi (»Narodne novine – Međunarodni ugovori«, broj 5/2012; u daljnjem tekstu: SELEC Konvencija) – osiguravaju Ministarstvo unutarnjih poslova i Ministarstvo financija, Carinska uprava.
Članak 2.
Ministarstvo unutarnjih poslova, Ravnateljstvo policije i Ministarstvo financija, Carinska uprava u provedbi SELEC Konvencije:
a) podržavaju djelatnosti hrvatskih službenika za vezu (u daljnjem tekstu: časnik za vezu) prema Centru za provedbu zakona u jugoistočnoj Europi (u daljnjem tekstu: SELEC Centar) radi sprječavanja, otkrivanja, istraživanja i borbe protiv prekograničnog kriminala;
b) podržavaju provođenje istražnih postupaka, razmjenu informacija, djelovanje radnih grupa, kao i druge aktivnosti predviđene SELEC Konvencijom, radi sprečavanja, otkrivanja, istraživanja i borbe protiv prekograničnog kriminala;
c) međusobno surađuju, pomažu i po potrebi koordiniraju aktivnosti radi sprečavanja, otkrivanja, istraživanja i borbe protiv prekograničnog kriminala;
d) osiguravaju povjerljivost informacija i zaštitu osobnih podataka, kojima se upravlja u skladu sa nacionalnim zakonodavstvom, zakonodavstvom Europske unije i sklopljenim međunarodnim ugovorima;
e) surađuju s drugim ministarstvima i tijelima koji sukladno svom djelokrugu rada sudjeluju u borbi protiv prekograničnog kriminala.
ČASNIK ZA VEZU
Članak 3.
U svrhu policijske i carinske suradnje imenuje se najmanje jedan časnik za vezu na rad u SELEC Centar.
Časnik za vezu imenovan na rad u SELEC Centar:
– predstavlja Ministarstvo unutarnjih poslova, Ravnateljstvo policije i Ministarstvo financija, Carinsku upravu, kao i ostala nadležna tijela Republike Hrvatske zadužena za suzbijanje i sprječavanje prekograničnog kriminaliteta;
– sudjeluje u razmjeni informacija i podataka između SELEC Centra, država članica te država partnera i nadležnih tijela Republike Hrvatske;
– koordinira aktivnosti i surađuje s osobljem SELEC Centra i uredima časnika za vezu u SELEC Centru;
– sudjeluje u svim aktivnostima SELEC Centra od značaja za Republiku Hrvatsku;
– daje potporu hrvatskim izaslanstvima u SELEC Centru;
– predlaže poboljšanja i unaprjeđenja u radu prema iskustvima država članica te država partnera SELEC-a;
– o svom radu izvješćuje nadležne ustrojstvene jedinice Ministarstva unutarnjih poslova, Ravnateljstva policije odnosno Ministarstva financija, Carinske uprave.
Časnika za vezu iz Ministarstva unutarnjih poslova na prijedlog glavnog ravnatelja policije imenuje ministar unutarnjih poslova.
Časnika za vezu iz Ministarstva financija, Carinske uprave na prijedlog ravnatelja Carinske uprave imenuje ministar financija.
Tijela iz stavaka 3. i 4. ovoga članka mogu imenovati zajedničkog časnika za vezu, o čemu će se sklopiti sporazum između Ministarstva unutarnjih poslova i Ministarstva financija.
Časnik za vezu imenuju se na rad u SELEC Centar na vrijeme od četiri godine o čemu se obavještava Tajništvo SELEC Centra, putem ministarstva nadležnog za vanjske poslove.
Iznimno od stavka 6. ovoga članka, ako postoji opravdani razlog, rad časnika za vezu može se produžiti na određeno vrijeme, ali najviše do dvije godine, o čemu odluku, ako