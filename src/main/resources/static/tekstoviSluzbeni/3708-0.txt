40 30.04.2016 Pravilnik o godišnjim, polugodišnjim i drugim izvještajima dobrovoljnog mirovinskog fonda
HRVATSKA AGENCIJA ZA NADZOR FINANCIJSKIH USLUGA
1057
Na temelju odredbi članka 146. stavka 2., članka 191. stavka 3., članka 192. i članka 193. stavka 2. Zakona o dobrovoljnim mirovinskim fondovima (»Narodne novine« broj 19/14) i članka 19. stavka 6. Zakona o računovodstvu (»Narodne novine«, broj 78/15 i 134/15) Hrvatska agencija za nadzor financijskih usluga uz prethodnu suglasnost ministra financija (klasa: 401-01/16-01/19, urbroj: 513-06-03-16-4 od 21. travnja 2016.) i Odbora za standarde financijskog izvještavanja (Odluka od 31. ožujka 2016.) u djelu koji se odnosi na propisanu strukturu i sadržaj godišnjih financijskih izvještaja, na sjednici Upravnog vijeća održanoj 21. travnja 2016. godine donosi
PRAVILNIK
O GODIŠNJIM, POLUGODIŠNJIM I DRUGIM IZVJEŠTAJIMA DOBROVOLJNOG MIROVINSKOG FONDA
UVODNE ODREDBE
Članak 1.
Ovaj Pravilnik uređuje vođenje računovodstva, sadržaj, strukturu, objavu, način i rokove izrade i dostave godišnjih i polugodišnjih izvještaja za izvještajna razdoblja tijekom poslovne godine kojima mirovinska društva izvještavaju Agenciju i druge vanjske korisnike o financijskom položaju, uspješnosti poslovanja i novčanim tokovima dobrovoljnog mirovinskog fonda (dalje: fond), kontni plan fonda te druge izvještaje koje mirovinsko društvo sastavlja za potrebe Agencije.
VOĐENJE POSLOVNIH KNJIGA I PRIPREMA GODIŠNJIH I POLUGODIŠNJIH IZVJEŠTAJA
Članak 2.
(1) Mirovinsko društvo dužno je za fond kojim upravlja voditi poslovne knjige, sastavljati knjigovodstvene isprave, vrednovati imovinu i obveze te sastavljati godišnje i polugodišnje izvještaje sukladno Zakonu o dobrovoljnim mirovinskim fondovima (»Narodne novine« 19/14; dalje: Zakon), propisima koji uređuju računovodstvo i Međunarodnim standardima financijskog izvještavanja.
(2) Mirovinsko društvo dužno je poslovne događaje evidentirati u poslovnim knjigama fonda koristeći konta najmanje u opsegu koji je jednak kontnom planu propisanom u Prilogu 1. ovog Pravilnika.
SADRŽAJ I OBLIK GODIŠNJIH I POLUGODIŠNJIH IZVJEŠTAJA
Članak 3.
(1) Godišnje i polugodišnje izvještaje fonda čine:
– Izvještaj o financijskom položaju,
– Izvještaj o sveobuhvatnoj dobiti,
– Izvještaj o novčanim tokovima,
– Izvještaj o promjenama u neto imovini fonda,
– Izvještaj o posebnim pokazateljima fonda,
– Izvještaj o vrednovanju imovine i obveza fonda,
– Bilješke uz financijske izvještaje.
(2) Mirovinsko društvo dužno je za fond kojim upravlja sastaviti godišnje izvještaje za razdoblje poslovne godine sa stanjem na zadnji dan poslovne godine fonda i polugodišnje izvještaje za prvih šest mjeseci poslovne godine sa stanjem na zadnji dan polugodišnjeg razdoblja.
(3) Mirovinsko društvo dužno je za fond kojim upravlja sastaviti polugodišnje i godišnje izvještaje sukladno strukturi i sadržaju koji su definirani tehničkom uputom.
(4) Godišnji izvještaji iz stavka 1. ovoga članka moraju biti revidirani od strane vanjskog neovisnog ovlaštenog revizora, a sastavljeni sukladno strukturi i sadržaju koji su definirani obrascima Godišnji i polugodišnji izvještaji fonda iz Priloga 2. ovoga Pravilnika.
(5) Bilješke uz izvještaje iz stavka 1. alineja 7. ovoga članka za razdoblja tijekom poslovne godine trebaju obuhvaćati samo značajne poslovne događaje i promjene računovodstvenih politika u odnosu na zadnje objavljene godišnje izvještaje.
(6) Mirovinsko društvo prilikom sastavljanja Izvještaja o novčanim tokovima iz stavka 1. alineja 3. ovoga članka za fond kojim upravlja može koristiti ili direktnu ili indirektnu metodu.
(7) Pored izvještaja iz stavka 1. ovoga članka Agencija može od mirovinskog društava zatražiti dodatne podatke, informacije i objašnjenja pojedinih stavki u financijskim izvještajima fonda.
DRUGI IZVJEŠTAJI FONDA
Članak 4.
(1) Drugi izvještaji fonda uz godišnje i polugodišnje izvještaje su:
– izvještaj o realiziranim dobicima (gubicima) fonda,
– izvještaj o nerealiziranim dobicima (gubicima) fonda,
