to jest opravdane neposrednom društvenom potrebom i, osobito, razmjerne legitimnom cilju koji se želi postići.
Navedena načelna stajališta, prema ocjeni Ustavnog suda, primjenjuju se i u konkretnom slučaju.
7. Svrha lišenja poslovne sposobnosti i stavljanja pod skrbništvo jest, prije svega, zaštita osobe. Cilj je zaštita psihičkog, tjelesnog i socijalnog zdravlja osobe. Socijalni radnik u nadležnom centru za socijalnu skrb procjenjuje opravdanost zahtjeva za pokretanje postupka lišenja, međutim sud je onaj koji donosi konačnu odluku i na njemu je prema tome najveća odgovornost. U odlučivanju se treba voditi činjenicama i dokazima koje pred njega stavljaju centar za socijalnu skrb, sama stranka, odnosno poseban skrbnik koji zastupa stranku u istom postupku, te sudski vještak. Nužno je pri tome dobro poznavanje načela Ustava i Konvencije, koje treba prepoznati i u nalazu vještaka i anamnezi socijalnog radnika, a onda ih u svojoj odluci definirati na način što manjeg ograničavanja uz osiguravanje nužno potrebne zaštite. Sud također treba promišljati o tome štiti li doista svojom odlukom osobu i pomaže joj da zaštiti svoja prava i interese, vodeći se osnovnim načelom o nužnosti i proporcionalnosti mjere, odnosno najmanjem mogućem zadiranju u ljudska prava te osobe. Dužnost je suda odlučiti je li takva krajnja mjera potrebita ili bi i blaža mjera bila dovoljna. Kad je u pitanju takav važan interes za privatni život pojedinca, sud mora pažljivo uravnotežiti sve relevantne čimbenike kako bi odlučio o razmjernosti mjere koju treba poduzeti.
8. Lišenje osobe poslovne sposobnosti izuzetno je ozbiljna mjera koja bi trebala biti pridržana samo za iznimne okolnosti. Potpuno ili djelomično lišenje poslovne sposobnosti predstavlja miješanje države u osobni život pojedinca budući da osoba lišena poslovne sposobnosti u potpunosti gubi ili joj se ograničava mogućnost da svojim postupcima, izjavama i radnjama proizvodi pravne učinke. Bez poslovne sposobnosti pojedinac ne može samostalno i svojevoljno upravljati svojim životom stoga treba imati u vidu kako poslovna sposobnost predstavlja pravo na život u punom smislu. Imajući na umu važnost posljedica koje takve mjere imaju na osobni život pojedinca, Ustavni sud smatra kako je nužno da sudovi, nadležni rješavati takve slučajeve, pažljivo ispitaju sve relevantne čimbenike kako bi se osiguralo ispunjenje uvjeta iz članka 35. Ustava.
Čak i kad državna tijela utvrde, s potrebitim stupnjem sigurnosti, da osoba nije sposobna brinuti se o osobnim potrebama, pravima i interesima i kojoj je potrebna pomoć, skrb i nadzor, potpuno lišavanje poslovne sposobnosti trebalo bi biti primijenjeno kada se utvrdi da nijedna druga manje restriktivna mjera ne bi poslužila svrsi ili kad su druge manje restriktivne mjere neuspješno već pokušane (vidi presudu Ivinović protiv Hrvatske, 18. rujna 2014., zahtjev br. 13006/13, § 44.).
9. Pri zaštiti jamstva na štovanje osobnog života iz članka 35. Ustava važno je osigurati da svaki postupak lišavanja poslovne sposobnosti u postupovnom smislu udovoljava zahtjevima pravičnog postupka, koje jamči ustavno pravo sadržano u članku 29. stavku 1. Ustava. To između ostaloga znači da se postupak mora okončati u razumnom roku, da osoba koja se lišava poslovne sposobnosti mora sudjelovati u tom postupku osobno te da joj se dostavljaju rješenja u vezi s postupkom, kao i da se osigura kontradiktornost postupka kroz aktivno sudjelovanje skrbnika. Nužna postupovna sigurnost nalaže da se u vezi s tim rizik proizvoljnog odlučivanja svede na minimum (vidi presuda X i Y protiv Hrvatske, 3. studenoga 2011., zahtjev br. 5193/09, § 85.).
Da bi zakonske odredbe kojima je uređen pravni položaj stranaka odnosno njihovih zastupnika u postupcima pred sudom udovoljile zahtjevu kojeg postavlja članak 29. stavak 1. Ustava, pravni položaj stranaka i njihovih zastupnika mora biti jednak odnosno sudovi u postupku moraju osigurati jednakost stranaka u mogućnosti korištenja procesnih sredstava (jednakost