134 11.12.2015 Pravilnik o načinu i postupku provedbe ispita o stručnoj osposobljenosti za zanimanje pogrebnik
MINISTARSTVO PODUZETNIŠTVA I OBRTA
2520
Na temelju članka 19. stavka 8. Zakona o pogrebničkoj djelatnosti (»Narodne novine«, broj 36/15.), ministar nadležan za poduzetništvo i obrt uz prethodno mišljenje Hrvatske obrtničke komore, donosi
PRAVILNIK
O NAČINU I POSTUPKU PROVEDBE ISPITA O STRUČNOJ OSPOSOBLJENOSTI ZA ZANIMANJE POGREBNIK
I. OPĆE ODREDBE
Članak 1.
(1) Ovim Pravilnikom propisuje se način i postupak provedbe ispita o stručnoj osposobljenosti za pogrebnike (u daljnjem tekstu: ispit), visina naknade troškova, sadržaj i oblik uvjerenja o položenom ispitu o stručnoj osposobljenosti.
(2) Izrazi koji se koriste u ovom Pravilniku, a koji imaju rodno značenje, odnose se na jednak način i na muški i na ženski rod.
Članak 2.
(1) Hrvatska obrtnička komora organizira i provodi ispite.
(2) Ispiti su javni.
Članak 3.
(1) Ispitu mogu pristupiti osobe (u daljnjem tekstu kandidati) koje ispunjavaju uvjete iz članka 19. stavka 1., odnosno članka 27. Zakona o pogrebničkoj djelatnosti (»Narodne novine«, broj 36/15).
II. LISTA ISPITIVAČA I ISPITNA KOMISIJA
Članak 4.
(1) Listu ispitivača koja se sastoji od dvadeset osoba iz reda stručnjaka za pojedina ispitna područja odlukom imenuje ministar nadležan za poduzetništvo i obrt.
(2) Mandat osoba s liste ispitivača traje četiri godine nakon čega mogu biti ponovno imenovani.
Članak 5.
(1) Ispitivači za opći dio ispita moraju imati odgovarajuću visoku stručnu spremu.
(2) Ispitivači za provjeru stručno-teorijskih znanja i praktičnih znanja u struci su osobe s položenim ispitom o stručnoj osposobljenosti za pogrebnike, odnosno osobe s najmanje 10 godina iskustva u pogrebničkoj djelatnosti.
Članak 6.
(1) Ispit se polaže pred ispitnom komisijom (u daljnjem tekstu: komisija) koju čini pet članova, a koju s liste ispitivača za svaki ispitni rok imenuje predsjednik Hrvatske obrtničke komore.
(2) Iz redova članova komisije imenuje se predsjednik i njegov zamjenik.
(3) U komisiji treba biti najmanje po jedan ispitivač za područje općeg i posebnog dijela ispita.
(4) Jedna komisija može u jednom roku ispitati najviše 25 kandidata.
Članak 7.
Članovi komisije ne mogu biti:
– poslodavac kod kojeg je kandidat zaposlen
– krvni srodnik u ravnoj lozi, brat, sestra, bračni drug te posvojitelji, skrbnici i usvojenici.
Članak 8.
Komisija je odgovorna za poštivanje propisa tijekom provođenja ispita i obavlja sljedeće zadaće:
– provodi ispit i ocjenjuje kandidata po ispitnim područjima
– zaključuje opći uspjeh kandidata.
Članak 9.
(1) Predsjednik komisije obavlja sljedeće poslove:
– utvrđuje mjesto i vrijeme polaganja ispita
– utvrđuje popis kandidata za ispit
– za svakog kandidata utvrđuje ispunjenje uvjeta za pristupanje ispitu
– utvrđuje identitet kandidata koji pristupa ispitu
– utvrđuje pitanja za ispit,
– predsjedava sastancima komisije,
– utvrđuje liste za pristup ispitu
– organizira poslove i daje zaduženja članovima komisije.
(2) Poslove predsjednika komisije u slučaju njegove spriječenosti obavlja njegov zamjenik.
III. ROKOVI ZA POLAGANJE ISPITA
Članak 10.
(1) Ispiti se polažu u 4 roka koji se održavaju u razdobljima:
– siječanj – ožujak,
– travanj – lipanj,
– srpanj – rujan,
– listopad – prosinac.
(2) Hrvatska obrtnička komora je obvezna organizirati polaganje ispita izvan navedenih rokova kada se prijavi najmanje 10 kandidata
(3) Ispit se polaže prema rokovima iz stavka 1. ovoga članka i kalendaru koji utvrđuje Hrvatska obrtnička komora.
IV. PRIJAVA ISPITA
Članak 11.
(1) Prijavnica za polaganje ispita podnosi se Hrvatskoj obrtničkoj komori.
(2) Uz prijavnicu iz stavka 1. ovog članka kandidat prilaže:
– dokaz o udovoljavanju uvjeta o završenom najmanje srednjem strukovnom obrazovanju u trogodišnjem trajanju iz članka 19. stavka 1. Zakona o pogrebničkoj djelatnosti ili
– dokaz o upisu u odgovarajućem registru na dan stupanja na snagu Zakona o pogrebničkoj djelatnosti iz članka 27. Zakona o