 ujedno predstavljaju zabranjeni sporazum u smislu članka 8. ZZTN-a.
Riječ je o odredbama članka 6. Ugovora o kupoprodaji za 2009. godinu, članka 6. Ugovora o kupoprodaji za 2010. godinu te članka 6. Ugovora o kupoprodaji za 2012. godinu, koji glase:
»Kupac se obvezuje da neće isporučene proizvode Prodavatelja prodavati ispod cijene utvrđene važećim cjenikom Prodavatelja.
Kupac je dužan postotak umanjenja cijene odobren od strane prodavatelja (akcijska prodaja), a dogovoren između Kupca i Prodavatelja prenijeti na krajnjeg potrošača. Sniženje i isticanje cijena na prodajnom mjestu je obavezno.
Kupac se obvezuje da neće proizvode Prodavatelja koristiti za barter poslove ili kompenzaciju bez prethodne pisane suglasnosti Prodavatelja.
U slučaju da se Kupac ne pridržava obveza utvrđenih u prethodnim stavcima ovog članka, Prodavatelj ima pravo:
– obustaviti daljnju isporuku robe;
– uskratiti rabate i ostale popuste utvrđene ovim Ugovorom
– teretiti Kupca za iznos ukoliko se ne pridržava ugovorenog.
Kada utvrdi da je Kupac izvršio povrede odredbi utvrđenih u ovom članku, Prodavatelj će o tome pismeno obavijestiti Kupca, kao i o mjerama koje će primijeniti sukladno stavku 4. ovog članka.«
6. Obavijest o preliminarno utvrđenim činjenicama u postupku
Sukladno članku 48. stavku 1. ZZTN-a, Agencija je dužna strankama u postupku prije zakazivanja usmene rasprave dostaviti pisanu Obavijest o preliminarno utvrđenim činjenicama u postupku, kako bi im osigurala mogućnost da se izjasne o svim relevantnim činjenicama i okolnostima.
Stoga je Agencija, nakon što je utvrdila relevantne činjenice i okolnosti, na temelju članka 48. ZZTN-a dostavila strankama Obavijest o preliminarno utvrđenim činjenicama u postupku klase: UP/I 034-03/13-01/016, urbroja: 580-05/70-2014-018, od 30. prosinca 2013., kako bi im osigurala mogućnost da se izjasne o svim utvrđenim činjenicama i okolnostima te je pozvala stranke da u roku od mjesec dana od dana primitka Obavijesti o preliminarno utvrđenim činjenicama u postupku u pisanom obliku dostave svoje primjedbe, kao i da predlože eventualno saslušanje dodatnih svjedoka i izvođenje dodatnih dokaza.
Kraš se očitovao na predmetnu Obavijest podneskom od 13. veljače 2014., a NTL podneskom od 19. veljače 2014.
6.1. Očitovanje Kraša
Kraš u svom očitovanju od 13. veljače 2014. u bitnome navodi kako Agencija nije uzela u obzir ukupnost ugovornih odredbi, već je promatrala jednu ugovornu odredbu izolirano od svih ostalih odredaba ugovora, k tome izolirano i od jasno iskazane volje ugovornih strana, a ujedno i neovisno o praksi izvršenja ugovora između ugovornih strana. lako su u postupku bile utvrđivane i maloprodajne cijene kupljene robe, Agencija nije analizirala kako je NTL formirao maloprodajne cijene, tj. koji su mu pritom bili troškovi odnosno dobit i bi li za NTL uopće bilo moguće postavljanje maloprodajnih cijena ispod razine cijena utvrđenih u Kraševom proizvođačkom cjeniku, a da time ne ostvari gubitak. Ta bi analiza, smatra Kraš, pokazala kako namjera ugovornih strana izražena u članku 6. predmetnog ugovora nikad nije bila utvrđenje najniže odnosno minimalne prodajne cijene u smislu članka 9. stavka 1. točke a) Uredbe o vertikalnim sporazumima.
Namjeru ugovornih strana u konkretnom slučaju, nastavlja Kraš, najbolje dokazuje praksa izvršavanja ugovora, uključujući i sporni članak 6. stavak 1. predmetnih ugovora. Ugovorne strane nikada nisu postupale po tom članku onako kako on glasi. Dakle, kupac (NTL) je pojedine proizvode prodavao ispod proizvođačkih cijena prodavatelja, odnosno cijena utvrđenih važećim cjenikom prodavatelja, a da se pritom, unatoč »kršenju« odredbe predmetnog članka prodavatelj (Kraš) nikada nije koristio pravima koji su propisani člankom 6. stavcima 4. i 5. ugovora. Smisao tih stavaka ugovora, ističe Kraš, krije se u njihovoj primjeni na članak 6. stavke 2. i 3. ugovora, koji su od strane Agencije ocijenjeni kao ugovorne odredbe u skladu s pravilima o zaštiti tržišnog natjecanja, stoga bi pogrešno