42 04.05.2016 Kodeks strukovne etike unutarnjih revizora u javnom sektoru
MINISTARSTVO FINANCIJA
1094
Na temelju članka 32. i članka 45. stavka 1. točke f) Zakona o sustavu unutarnjih kontrola u javnom sektoru (»Narodne novine«, br. 78/15), ministar financija donosi
KODEKS
STRUKOVNE ETIKE UNUTARNJIH REVIZORA U JAVNOM SEKTORU
I. UVODNE ODREDBE
Članak 1.
(1) Kodeksom strukovne etike unutarnjih revizora u javnom sektoru (u daljnjem tekstu: Kodeks) utvrđuju se načela i pravila ponašanja koja su unutarnji revizori u obvezi primjenjivati prilikom obavljanja poslova unutarnje revizije u javnom sektoru te način rješavanja etičkih pitanja.
(2) Primjenom načela iz stavka 1. ovoga članka unutarnji revizori osiguravaju ispravno obavljanje poslova unutarnje revizije.
(3) Pravila ponašanja (u daljnjem tekstu: pravila) iz stavka 1. ovoga članka su očekivani standardi ponašanja unutarnjih revizora.
(4) Načela i pravila utvrđena ovim Kodeksom temelje se na načelima i pravilima Etičkog kodeksa kao sastavnog dijela Međunarodnog okvira profesionalnog djelovanja (eng. International Professional Practices Framework – IPPF, The Institute of Internal Auditors Inc.– IIA).
Članak 2.
(1) Odredbe ovoga Kodeksa odnose se na unutarnje revizore u javnom sektoru (u daljnjem tekstu: unutarnji revizor).
(2) Načela i pravila utvrđena ovim Kodeksom u obvezi su primjenjivati stručnjaci koji se angažiraju radi pružanja stručne pomoći u obavljanju poslova unutarnje revizije u javnom sektoru.
Članak 3.
Primjena načela i pravila utvrđenih ovim Kodeksom osigurava povjerenje rukovodstva i zaposlenika institucije u rad unutarnjih revizora te daje osnovu za pouzdanost u njihova mišljenja i savjete.
II. NAČELA
Članak 4.
Načela u smislu ovoga Kodeksa su sljedeća:
1. Integritet
2. Objektivnost
3. Povjerljivost
4. Stručnost.
Integritet
Članak 5.
Integritet unutarnjeg revizora odražava se u savjesnom obavljanju poslova, što je temelj za uspostavu povjerenja i oslanjanje na njegovu prosudbu.
Objektivnost
Članak 6.
(1) Unutarnji revizor obvezan je primjenjivati najveći stupanj profesionalne objektivnosti prilikom obavljanja poslova unutarnje revizije.
(2) Unutarnji revizor daje ocjenu svih relevantnih okolnosti, a prilikom davanja mišljenja i savjeta za poboljšanje djelotvornosti procesa upravljanja rizicima, kontrola i upravljanja poslovanjem, odnosno korporativnog upravljanja ne smije biti pod utjecajem osobnih interesa ili interesa drugih strana.
Povjerljivost
Članak 7.
(1) Unutarnji revizor obvezan je čuvati tajnost podataka i informacija koje su mu stavljene na raspolaganje tijekom obavljanja poslova unutarnje revizije, osim ako zakonom nije drukčije propisano.
(2) Unutarnji revizor ne smije davati bez odgovarajućih ovlasti podatke i informacije koje su mu stavljene na raspolaganje tijekom obavljanja poslova unutarnje revizije, osim ako ne postoji zakonska obveza da to učini.
Stručnost
Članak 8.
Unutarnji revizor obvezan je poslove obavljati stručno, odnosno primjenjivati odgovarajuće znanje, vještine i iskustvo potrebno za obavljanje poslova unutarnje revizije.
III. PRAVILA
Članak 9.
(1) Radi primjene načela integriteta iz članka 5. ovoga Kodeksa unutarnji revizor treba postupati prema sljedećim pravilima:
a) obavljati poslove unutarnje revizije pošteno, marljivo i odgovorno
b) poštivati zakone i druge propise
c) ne smije svjesno sudjelovati u nezakonitim radnjama ili aktivnostima koje narušavaju ugled struke unutarnje revizije ili institucije
d) uvažavati ciljeve institucije, uključujući ciljeve vezane uz etiku i doprinositi njihovu ostvarenju
e) donositi prosudbe, odnosno davati mišljenja i savjete imajući na umu javni interes.
(2) Radi primjene načela objektivnosti iz članka 6. ovoga Kodeksa unutarnji revizor treba postupati prema sljedećim pravilima:
a) ne smije sudjelovati u radnji i/ili odnosu koji može utjecati ili za koji se pretpostavlja da bi mogao utjecati na nepristranu prosudbu unutarnjeg revizora ili koji mogu biti u suprotnosti s ciljevima institucije,