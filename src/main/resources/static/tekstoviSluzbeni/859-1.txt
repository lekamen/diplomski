 mene već je potrebno izvršiti uvid u spis.
Stoga predlažem da Vijeće u postupku pribavi spis Županijskog suda u Zagrebu broj 14 K-US-70/09.
III. Kada i ako Vijeće pribavi spis iz svih isprava i dokaza u spisu biti će razvidno da mi je kao kazneno djelo stavljeno na teret ono što se jedino može podvesti pod definiciju zauzimanja pogrešnog pravnog stava u zemljišnoknjižnom predmetu zbog kojeg nitko nije pretrpio štetu a ponajmanje Republika Hrvatska.«
2.2. Nakon toga, DSV je donijelo osporenu odluku kojom se žalitelja razrješava dužnosti suca Županijskog suda u Dubrovniku s danom 14. studenoga 2013. U obrazloženju osporene odluke navodi se:
»Na temelju članka 79. st. 1. Zakona o državnom sudbenom vijeću, prijedlog predsjednice suda dostavljen je sucu Ivi Besjedici, koji je pravovremeno pozvan na sjednicu Državnog sudbenog vijeća kako bi se izjasnio o prijedlogu. On je dostavio svoje pisano izjašnjenje i obavijestio Vijeće kako zbog obiteljskih razloga neće biti prisutan na sjednici.
U svom izjašnjenju Ivo Besjedica je, između ostaloga, naveo da ne postoji zakonom propisan registar kaznenih djela koji bi samim time što je sudac osuđen za kazneno djelo činilo ga nedostojnim za obnašanje sudačke dužnosti. Prilikom odlučivanja o postojanju valjanih i utemeljenih razloga za donošenje odluke o razrješenju suca, trebalo bi utvrditi o kojem se konkretnom kaznenom djelu radi, na koje je način počinjeno i koje su okolnosti počinjenja. Ustvrdio je da mu je stavljeno na teret, kao kazneno djelo, ono što se jedino može podvesti pod definiciju zauzimanja pogrešnog pravnog stava u zemljišno knjižnom predmetu, zbog kojeg nitko nije pretrpio štetu a ponajmanje Republika Hrvatska.«
Nadalje, u osporenoj odluci DSV-a se navodi:
»Na sjednici Državnog sudbenog vijeća predsjednica Županijskog suda u Dubrovniku je ostala pri podnesenom prijedlogu.
Prije donošenja odluke, Državno sudbeno vijeće je razgledalo spis predmeta Županijskog suda Zagrebu, broj K-US-70/09 i pročitalo prvostupanjsku presudu te presudu Vrhovnog suda Republike Hrvatske, broj I Kž-US-114/12-7 i pisano izjašnjene suca.
(...)
Državno sudbeno vijeće je prvenstveno imalo u vidu nedvojbenu činjenicu da je Ivo Besjedica pravomoćnom presudom, koju čine presuda Županijskog suda u Zagrebu i presuda Vrhovnog suda Republike Hrvatske, proglašen krivim i osuđen zbog kaznenog djela iz članka 291. KZ/11, koje je počinio u svojstvu zemljišno knjižnog suca Općinskog suda u Dubrovniku.
Osuda za kazneno djelo protiv službene dužnosti, zlouporaba položaja i ovlasti, čini počinitelja Ivu Besjedicu nedostojnim obavljanja sudačke dužnosti.«
2.3. Ustavni sud utvrđuje da je nakon donošenja osporene odluke DSV-a, zamjenik predsjednice Županijskog suda u Dubrovniku, sudac Đorđo Benussi, donio na temelju članka 73. stavka 4. ZoDSV-a rješenje broj: 23 Su-506/13 od 29. studenoga 2013., kojim se žalitelj udaljuje s dužnosti do isteka roka za žalbu protiv odluke DSV-a broj: R-40/13 od 14. studenoga 2013., odnosno do odluke Ustavnog suda o žalbi.
2.4. Žalitelj je 15. studenoga 2013. podnio Ustavnom sudu ustavnu tužbu (zaprimljena pod brojem U-III-5614/2013) kojom je osporavao presudu Vrhovnog suda Republike Hrvatske (u daljnjem tekstu: Vrhovni sud) broj: Kž-Us 114/12-7 od 10. srpnja 2013. i presudu Županijskog suda u Zagrebu broj: K-Us-70/09 od 1. lipnja 2012.
Ustavni sud je odlukom broj: U-III-5614/2013, U-III-5577/2013 od 22. siječnja 2015. (»Narodne novine« broj 27/15.) usvojio ustavnu tužbu žalitelja zbog povrede ustavnog prava na pravično suđenje zajamčenog člankom 29. stavkom 1. Ustava i ukinuo osporene presude Vrhovnog suda broj: Kž-Us 114/12-7 od 10. srpnja 2013. i Županijskog suda u Zagrebu broj: K-Us-70/09 od 1. lipnja 2012, u osuđujućem dijelu u odnosu na podnositelje ustavne tužbe (žalitelja i Peru Vićana), te je predmet vratio u ukinutom dijelu Županijskom sudu u Zagrebu na ponovni postupak.
U obrazloženju navedene odluke Ustavnog suda, u odnosu na podnositelja Ivu Besjedicu, žalitelja u ovom