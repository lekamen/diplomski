2 05.01.2016 Presuda Visokoga upravnog suda Republike Hrvatske broj: UsII-8/12-10 od 8. prosinca 2015.
VISOKI UPRAVNI SUD REPUBLIKE HRVATSKE
18
PRESUDA
Visoki upravni sud Republike Hrvatske u vijeću sastavljenom od sudaca toga suda Fedore Lovričevć-Stojanović, predsjednice vijeća, Dijane Vidović i Sanje Otočan članica vijeća, te Ljiljane Stojanović, zapisničarke, u upravnom sporu tužitelja Hrvatski Telekom d.d. (HT), Roberta Frangeša Mihanovića 9, Zagreb, protiv tuženika Hrvatske regulatorne agencije za mrežne djelatnosti (HAKOM) Roberta Frangeša Mihanovića 9, Zagreb, kojega zastupa Domagoj Maričić, dipl. iur., te zainteresirane osobe Ljiljane Pleteš, Pilepčić 4a, Kastav, radi poništenja Odluke tuženika klasa: UP/I-344-08/11-01/1226, urbroj: 376-05/LGŠ-12-08 (DB) od 9. veljače 2012., nakon održane javne i usmene rasprave, u nazočnosti opunomoćenika tuženika, dana 8. prosinca 2015.,
presudio je
I. Odbija se tužbeni zahtjev koji glasi: Poništava se Odluka Hrvatske regulatorne agencije za mrežne djelatnosti iz Zagreba, klasa UP/I-344-08/11-01/1226, urbroj: 376-05/LGŠ-12-08 (DB) od 9. veljače 2012.
II. Ova će se presuda objaviti u »Narodnim novinama«.
Obrazloženje
Osporenom Odlukom tuženika usvojen je prigovor pretplatnice Ljiljane Pleteš, zainteresirane osobe u ovom upravnom sporu, na račun za mjesec kolovoz 2011. godine, za pretplatnički broj: 051/224-666 izdan od dioničkog društva Hrvatski Telekom d.d., Savska cesta 32, Zagreb, (točka 1. Odluke). Nalaže se dioničkom društvu Hrvatski Telekom d.d. da u roku od 15 dana od dana primitka ove Odluke, pretplatnici Ljiljani Pleteš umanji račun za mjesec kolovoz 2011. godine u iznosu od 181,44 kn (PDV uračunat), za pretplatnički broj 051/224-666, a na računu za veljaču 2012. godine (sljedeće obračunsko razdoblje) (točka 2. Odluke).
Tužitelj navodi u tužbi kako pobija navedeni upravni akt tuženika zbog nepravilno utvrđenoga činjeničnog stanja odnosno zbog toga što je iz utvrđenih činjenica izveden nepravilan zaključak u pogledu činjeničnog stanja. Naime, tuženik je na temelju prijedloga Povjerenstva, kao savjetodavnog tijela tuženika, sukladno članku 12. Zakona o elektroničkim komunikacijama (»Narodne novine« 73/08., 90/11., 133/12., 80/13., 71/14. – dalje u tekstu: ZEK) utvrdio kako je tužitelj navedenoj pretplatnici obvezan umanjiti račun za mjesec kolovoz 2011. zbog toga što nije ispunio svoju obvezu te upozorio pretplatnicu o iznenadnom povećanju troška korištenja pojedine usluge od svibnja do kolovoza 2011., a što može ukazivati na zlouporabu ili neovlašteno korištenje. Naime, na temelju članka 20. stavka 1. točke 1. Pravilnika o načinu i uvjetima obavljanja djelatnosti elektroničkih komunikacijskih mreža i usluga (»Narodne novine« 154/08. i 51/11. – u daljnjem tekstu: Pravilnik) operatori su obvezni nadzirati uobičajeno ponašanje korisnika prigodom uporabe usluga te ih upozoriti o svakom neuobičajenom i iznenadnom povećanju troška korištenja pojedine usluge, što može ukazivati na zlouporabu ili neovlašteno korištenje. Upozorenje korisniku uslijedit će ako je korištenje dvostruko veće od prosječnog korištenja usluga u prethodna tri mjeseca. Tuženik navodi kako tužitelj nije dokazao da je postupio u skladu s člankom 20. stavkom 1. Pravilnika. Međutim, tužitelj naglašava kako je tuženiku dostavio informaciju kojom je dokazao da je u trenutku kada je evidentiran povećani iznos MAXadsl prometa na računu pretplatnice, sukladno citiranom pravnom propisu poslao obavijest o prekoračenju prosječne potrošnje na njenu adresu elektroničke pošte. Obavijest je upućena pretplatnici putem sustava koji automatski generira obavijest korisniku nakon prekoračenog 1 Gb prometa izvan ugovorenih 15 Gb prometa. Ističe kako je u tijeku upravnog postupka dostavio tuženiku kopiju odnosno tzv. »printscreen« iz baze podataka iz kojega je vidljivo da je 16. svibnja 2011. sukladno članku 20. stavku 1. Pravilnika poslana pretplatnici predmetna obavijest. Tužitelj napominje kako su se takove preslike iz baze