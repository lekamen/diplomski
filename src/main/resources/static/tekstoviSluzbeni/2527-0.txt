134 11.12.2015 Pravilnik o dokumentaciji za izdavanje prethodnog odobrenja za radove na kulturnom dobru
MINISTARSTVO KULTURE
2528
Na temelju članka 62. stavka 3. Zakona o zaštiti i očuvanju kulturnih dobara (»Narodne novine« br. 69/99, 151/03, 157/03, 87/09, 88/10, 61/11, 25/12, 136/12, 157/13, 152/14 i 98/15 – Uredba), ministar kulture donosi
PRAVILNIK
O DOKUMENTACIJI ZA IZDAVANJE PRETHODNOG ODOBRENJA ZA RADOVE NA KULTURNOM DOBRU
Sadržaj propisa
Članak 1.
Ovim Pravilnikom propisuje se dokumentacija koju je podnositelj dužan dostaviti nadležnom tijelu radi dobivanja prethodnog odobrenja koje se izdaje radi poduzimanja radova na pokretnom ili nepokretnom kulturnom dobru kao i na području prostornih međa kulturnoga dobra sukladno članku 61.b stavku 4. i članku 62. Zakona o zaštiti i očuvanju kulturnih dobara.
Dokumentacija
Članak 2.
Dokumentacija sadrži opći dio sa zahtjevom i posebni dio dokumentacije iz članka 3. i 4. ovoga Pravilnika.
Zahtjev se ispunjava na obrascu koji je sastavni dio ovog Pravilnika i dostupan je na internetskoj stranici ministarstva nadležnog za poslove kulture.
Zahtjev se ispunjava prema vrsti kulturnog dobra, a obvezno sadrži podatke o podnositelju zahtjeva, podatke o kulturnom dobru i podatke o vrsti zahvata za koji se traži prethodno odobrenje.
Dokumentacija iz članka 3. i 4. ovog Pravilnika podnosi se nadležnom tijelu uz zahtjev za prethodno odobrenje kao prilog u najmanje dva ovjerena i potpisana primjerka koje je izradila pravna i/ili fizička osoba koja ima dopuštenje za obavljanje poslova na zaštiti i očuvanju kulturnih dobara, sukladno Pravilniku o uvjetima za fizičke i pravne osobe radi dobivanja dopuštenja za obavljanje poslova na zaštiti i očuvanju kulturnih dobara (»Narodne novine«, broj 74/03 i 44/10).
Opći dio dokumentacije
Članak 3.
Opći dio dokumentacije sadrži:
a) za nepokretna kulturna dobra: naziv kulturnog dobra, broj zaštite upisanog kulturnog dobra u Registru kulturnih dobara Republike Hrvatske, podatke o vlasniku kulturnog dobra, podatke o kulturnom dobru, vlasnički list ili drugi dokaz o vlasništvu, punomoć ako je podnositelj zahtjeva ovlastio drugu osobu za zastupanje, dokaz da je podnositelj zahtjeva nositelj prava na kulturnom dobru ili imatelj kulturnog dobra ili privremeni skrbnik kulturnog dobra koji je ovlašten poduzimati određene radnje, izvod iz katastra, smještaj kulturnog dobra: mjesto, općina, ulica, kućni broj;
b) za pokretna kulturna dobra: naziv kulturnog dobra, broj zaštite upisanog kulturnog dobra u Registru kulturnih dobara Republike Hrvatske, ime i prezime autora, vrijeme nastanka, materijal i tehniku izrade, dimenzije, podatke o lokalitetu ili objektu u kojem se pokretno kulturno dobro nalazi, stanju kulturnog dobra, dokaz o vlasništvu, podatke o vrsti, opsegu i cilju radova, istraživanja ili drugim vrstama zahvata i fotodokumentaciju.
Preslik dopuštenja za obavljanje poslova na zaštiti i očuvanju kulturnih dobara izdan na temelju Pravilnika o uvjetima za fizičke i pravne osobe radi dobivanja dopuštenja za obavljanje poslova na zaštiti i očuvanju kulturnih dobara sastavni je dio dokumentacije te ga pribavlja nadležno tijelo po službenoj dužnosti.
Posebni dio dokumentacije
Članak 4.
Posebni dio dokumentacije sadrži:
1. za radnje istraživanja kulturnog dobra: mehaničkim, fizikalnim, kemijskim i drugim metodama, restauratorska istraživanja, konzervatorska istraživanja, istraživanja konstrukcije i materijala, uključujući istraživanja tla i dr. vrste istražnih radova:
– plan i metode istraživanja
– opis i troškovnik istražnih radova
– grafički prilog (po potrebi)
– prijedlog konzervatorsko-restauratorskih istraživanja pokretnog kulturnog dobra fizikalnim i kemijskim metodama s troškovnikom, odnosno elaborat istraživanja provedenih u svrhu izvođenja konzervatorsko-restauratorskih radova s grafičkim prilozima
2. za građenje jednostavnih i drugih građevina i radove unutar kulturnopovijesne cjeline, na pojedinačnom nepokretnom kulturnom dobru, kao i na području