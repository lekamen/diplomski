 kazneno djelo iz točke 1. izreke presude podnositelju je utvrđena kazna zatvora u trajanju od 8 (osam) godina, za kazneno djelo iz točke 2. izreke presude kazna zatvora u trajanju od 12 (dvanaest) godina te za kazneno djelo iz točke 3. izreke presude kazna zatvora u trajanju od 12 (dvanaest) godina, te mu je uz primjenu članka 60. KZ-a/97 izrečena jedinstvena kazna dugotrajnog zatvora u trajanju od 30 (trideset) godina.
12.2. Na temelju članka 63. KZ-a/97 podnositelju je vrijeme provedeno u pritvoru i istražnom zatvoru od 23. prosinca 2012. pa nadalje uračunato u izrečenu jedinstvenu kaznu dugotrajnog zatvora.
12.3. Na temelju članaka 80. i 335. stavka 3. KZ-a/97 prema podnositelju je primijenjena sigurnosna mjera oduzimanja predmeta i to pištolj marke »FM«, M 90, tvorničkog broja 340065.
12.4. Na temelju članka 158. stavka 2. Zakona o kaznenom postupku (»Narodne novine« broj 152/08., 76/09. i 80/11.; u daljnjem tekstu: ZKP) oštećenice Jasmina Mišković Špernoga i P. T. upućene su s imovinskopravnim zahtjevom u parnicu.
12.5. Također je odlučeno da je, na temelju članka 148. stavka 1. u vezi s člankom 145. stavkom 2. točkama 1. i 6. ZKP-a, podnositelj obvezan naknaditi trošak zastupanja oštećenice Jasmine Mišković Špernoga u iznosu od 10.000,00 kuna te trošak zastupanja oštećenice P. T. u iznosu od 10.000,00 kuna, dok će u ostalom dijelu odluka o obvezi naknade troškova kaznenog postupka biti donesena naknadno.
13. Odlučne činjenice u ovom kaznenom postupku sud je utvrdio na temelju provedenog dokaznog postupka u kojem je ispitao oštećenice, svjedoke i vještake sudsko-medicinske struke te psihijatrijske struke. Nadalje, izvršen je uvid u mnoge isprave, a među njima i u zapisnik o očevidu i fotodokumentaciju očevida, zapisnik o ispitivanju prisutnosti alkohola, opojnih droga ili lijekova u organizmu podnositelja, zapisnik sekcije Danice Ognjenović, zapisnik sekcije Miloša Ognjenovića, traumatološki list KBC Osijek broj: 20724-12 na ime oštećenice Jasmine Mišković Špernoga, a obavljeno je i balističko i toksikološko vještačenje.
14. U svojoj obrani podnositelj je implicirao moguće nepostojanje kaznenog djela ili, pak, postojanje privilegiranog kaznenog djela, navodeći da je kritične zgode bio alkoholiziran, da je u kuću brata svoje supruge došao u namjeri da se s njom pomiri, da se uopće ne sjeća da je ispalio streljivo iz predmetnog pištolja te da do kritičnog događaja uopće ne bi došlo da oštećenica Danica Ognjenović, sestra njegove supruge, nije nasrnula na njega i udarila ga.
15. Za utvrđivanje motiva i namjere podnositelja da počini navedena kaznena djela prvostupanjski sud je smatrao bitnim razumjeti bračne i obiteljske prilike podnositelja i oštećenice Jasmine Mišković Špernoga koje su prethodile počinjenju kaznenih djela. U tom smislu prvostupanjski sud je naveo:
»Nasuprot ovakve obrane opt. Jakoba Špernoge – koja implicira moguće nepostojanje kaznenog djela, odnosno koja ukazuje da je eventualno počinio privilegirano kazneno djelo, te da su njegovi motivi dolaska u Belišće inkriminirane zgode benevolentni – ošt. Jasmina Mišković Špernoga navodi da odnosi među njima kao izvanbračnim, a kasnije bračnim partnerima nisu bili idilični. Opt. Jakoba Špernogu upoznala je u svibnju 2011. godine kada je došla živjeti k njemu u Stare Mikanovce. Bio se požalio da je narušenog zdravlja, da ima astmu, visok šećer, probleme s tlakom i da stoga pije više vrsta lijekova. Brak su zaključili u siječnju 2012. godine s tim da je već u kolovozu 2011. godine optuženik pokazivao agresivnost prema njoj pa je zbog toga znala odlaziti u Vinogradce gdje ima kuću. Optuženik bi se smirio kada bi popio Helex, ali istovremeno je govorio da njena kći mlt. Lj. F. ne može biti s njima jer da on ima nekih problema. Unatoč ovom, optuženik ju je uspio nagovoriti da zaključi brak s njim.
U prvo vrijeme trajanja bračne zajednice odnosi su bili dobri, a zatim je optuženik počeo prigovarati da je ona s njim samo zbog novca. Počeo ju je tući, vezao ju je,