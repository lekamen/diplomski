 zakašnjenje povlači za sobom obvezu plaćanja naknada u iznosima i pod uvjetima koje je HAKOM propisao. O sporovima koji proizlaze vezano za izvršavanje regulatornih obveza iz zakona tuženik je dužan rješavati što otklanja osnovanost prigovora tužitelja o nenadležnosti.
Odlučujući o obvezama u okviru svoje nadležnosti tuženik odlučuje o pravima operatora korisnika u odnosu na obveze utvrđene operatoru sa značajnom tržišnom snagom pa se stoga radi o utvrđivanju prava, a ne o naknadi štete kako to pogrešno smatra tužitelj.
Na navedeno upućuje i odredba članka 20. stavka 5. ZEK-a iz koje jasno proizlazi da odlučivanje tuženika o pravu, odnosno obvezi ne isključuje i sudsku nadležnost u vezi isplate odgovarajuće, dužne naknade.
Ne može se ocijeniti osnovanim ni prigovor tužitelja da tuženik prilikom donošenja osporenog rješenja nije poštivao mjerodavne odredbe Zakona o općem upravnom postupku, budući iz stanja spisa predmeta i obrazloženja osporenog rješenja proizlazi da je tuženik 12.studenoga 2013. održao usmenu raspravu na koju su pristupile obje stranke te im je omogućio da se očituju o svim bitnim činjenicama kao i o visini naknade koju je tužitelj osporavao. Naime, tužitelj je dostavio svoju konačnu specifikaciju traženih naknada, na koju je H1 Telekom dao očitovanje te je tuženik nakon provedenog postupka opravdano utvrdio da je među strankama postignut sporazum u odnosu na najveći dio zahtjeva te je naložio tužitelju da izvrši obračun naknada umanje za iznos koji je već podmiren izjavom o prijeboju.
Slijedom toga ne može se ocijeniti ni osnovanim prigovor neodređenosti izreke, jer je ista dovoljno odrediva s obzirom da su dane jasne poveznice za pojedine obveze tužitelja u odnosu na odredbe Standardne ponude.
Konačno, u odnosu na dio kojim se osporava opravdanost naknada za zakašnjenje u otklanjanju kvarova/smetnji za uslugu izdvojenog pristupa lokalnoj petlji, Sud upućuje na obrazloženje osporenog rješenja kao detaljno i razložno obrazloženo u pogledu izostanka aktivne suradnje tužitelja sa zainteresiranom osobom po tom pitanju, što je osnova za određivanje naknade.
Na osnovi izloženog, Sud je razmatranjem svih spornih pitanja došao do zaključka da nisu ostvareni razlozi tužbe što tužbeni zahtjev čini neosnovanim, slijedom čega ga Sud odbija primjenom odredbe članka 57. stavka 1. ZUS-a.
Objava presude temelji se na odredbi članka 14. stavka 8. ZEK-a.
Broj: UsII-26/14-7
Zagreb, 28. listopada 2015.
Predsjednica vijeća Sanja Štefan, v. r.
