46 18.05.2016 Aneks I. Ugovora između Vlade Republike Hrvatske i Islamske zajednice u Hrvatskoj o pitanjima od zajedničkog interesa
VLADA REPUBLIKE HRVATSKE I ISLAMSKA ZAJEDNICA U HRVATSKOJ
1182
VLADA REPUBLIKE HRVATSKE, koju zastupa Tihomir Orešković, predsjednik Vlade Republike Hrvatske
i
ISLAMSKA ZAJEDNICA U HRVATSKOJ, koju zastupa muftija dr. Aziz ef. Hasanović, predsjednik Mešihata Islamske zajednice u Hrvatskoj, sklapaju
ANEKS I.
UGOVORA IZMEĐU VLADE REPUBLIKE HRVATSKE I ISLAMSKE ZAJEDNICE U HRVATSKOJ O PITANJIMA OD ZAJEDNIČKOG INTERESA
Članak 1.
Ugovorne strane sporazumno utvrđuju da su dana 20. prosinca 2002. godine zaključile Ugovor između Vlade Republike Hrvatske i Islamske zajednice u Hrvatskoj o pitanjima od zajedničkog interesa.
Članak 2.
Ugovorne strane sporazumno dopunjuju Ugovor između Vlade Republike Hrvatske i Islamske zajednice u Hrvatskoj o pitanjima od zajedničkog interesa, na način da se iza članka 7. Ugovora između Vlade Republike Hrvatske i Islamske zajednice u Hrvatskoj o pitanjima od zajedničkog interesa dodaje članak 7.a, koji glasi:
»Članak 7.a
Islamska zajednica u Hrvatskoj, u cilju zadovoljenja vjernika islamske vjeroispovijesti na izbor prehrane u skladu s vjerskim potrebama (halal) osnovala je Centar za certificiranje halal kvalitete, kao organizacijski oblik vjerske zajednice.
Centar za certificiranje halal kvalitete je jedini organizacijski oblik Islamske zajednice u Hrvatskoj koji je ovlašten tumačiti pojam halal (riječ halal kao vjerski termin), pružati uslugu certificiranja halal usluga i proizvoda, izdavati halal certifikate, kao i vršiti nadzor nad certificiranim proizvodima i uslugama na području Republike Hrvatske.«
Članak 3.
Ugovorne strane sporazumjele su se da odredbe ovoga Aneksa I. Ugovora između Vlade Republike Hrvatske i Islamske zajednice u Hrvatskoj o pitanjima od zajedničkog interesa, sklopljenog 20. prosinca 2002. godine, stupaju na snagu danom potpisa.
Članak 4.
Ovaj Aneks je potpisan u četiri (4) jednako vjerodostojnih primjeraka.
Zagreb, 21. travnja 2016.
ZA ISLAMSKU ZAJEDNICU U HRVATSKOJ Predsjednik Mešihata Islamske zajednice u Hrvatskoj Muftija dr. Aziz ef. Hasanović, v. r. ZA VLADU REPUBLIKE HRVATSKE Predsjednik Vlade Republike Hrvatske Tihomir Orešković, v. r.
