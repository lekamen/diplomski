zatražiti očitovanje o navodima pritužbe.
(4) Viši državni odvjetnik će, ako ocijeni da je pritužba osnovana, odrediti primjereni rok u kojem se mora donijeti odluka o prijavi.
(5) Viši državni odvjetnik dužan je o poduzetom obavijestiti podnositelja pritužbe u roku od petnaest dana od dana primitka pritužbe.
(6) Podnositelj pritužbe može ponoviti pritužbu ako prijava nije riješena u roku određenom u stavku 4. ovog članka.«
»4. Izvidi kaznenih djela
Članak 206.f
(1) Postupanje tijekom izvida je tajno.
(2) Tijelo koje poduzima radnju upozorit će osobe koje u njoj sudjeluju da je odavanje tajne kazneno djelo. Primitak upozorenja pisano će se zabilježiti, a upozorena osoba to će potvrditi svojim potpisom.
(3) Tijelo koje provodi izvide može, kada to nalaže interes javnosti, o tijeku izvida izvijestiti javnost na način propisan posebnim zakonom.«
»Članak 341.
(1) Optužnicu podiže državni odvjetnik nakon što je završena istraga.
(...)«
10.1. Nakon što je zaprimio podnositeljičinu kaznenu prijavu 2. prosinca 2013., ŽDO Pula – Pola poduzeo je niz izvidnih radnji (detaljno opisanih u njegovom očitovanju – v. točku 5. i 5.1. obrazloženja ove odluke) o kojima je podnositeljica izvještena, sve sukladno mjerodavnim odredbama ZKP-a/98. Prema očitovanju ŽDO Pula – Pola i DORH-a, izvidi su i dalje u tijeku.
S obzirom na sve okolnosti slučaja, Ustavni sud ocjenjuje da se do dana donošenja ove odluke ne može govoriti o nedjelotvornoj istrazi smrti podnositeljičina brata u smislu članka 21. stavka 1. Ustava i članka 2. stavka 1. Konvencije (proceduralni aspekt).
10.2. Također se ne može govoriti ni o tome da podnositeljica nije imala na raspolaganju djelotvorna pravna sredstva za zaštitu od nedjelotvorne istrage smrti njezina brata u smislu članka 13. Konvencije, što pokazuje i njezina ustavna tužba koja je predmet ovog ustavnosudskog postupka.
11. Slijedom navedenog, na temelju članaka 73. i 75. Ustavnog zakona odlučeno je kao u točki I. izreke.
b) Točka II. izreke rješenja (istraga vezana uz prijavu nestanka podnositeljičinog brata)
12. Podnositeljica u ustavnoj tužbi tvrdi da je tijekom kolovoza 1992. godine prijavila Crvenom križu u Bujama nestanak svog brata. Taj je nestanak 1. rujna 2006. prijavila i Policijskoj upravi istarskoj, Policijskoj postaji Umag, o čemu je sastavljena službena bilješka.
Međutim, provedeni dokazi nesporno upućuju na zaključak da se podnositeljičinom bratu Goranu Đukiću izgubio trag na teritoriju Bosne i Hercegovine, a ne Republike Hrvatske.
Štoviše, rješenjem Osnovnog suda u Derventi broj: P-116/01 od 16. studenoga 2001. Goran Đukić proglašen je umrlim. Kao dan smrti utvrđen je 17. kolovoza 1992., a kao mjesto smrti utvrđeno je mjesto Grude, Bosna i Hercegovina.
13. S obzirom na takvo stanje stvari, ne može se govoriti o tzv. prisilnom nestanku podnositeljičinog brata na području Republike Hrvatske.
14. Članak 72. Ustavnog zakona glasi:
»Članak 72.
Ustavni sud će rješenjem odbaciti ustavnu tužbu: ako nije nadležan; …«
15. Slijedom navedenog, na temelju članka 72. Ustavnog zakona riješeno je kao u točki II. izreke.
16. Točke II. izreke odluke i rješenja temelje se na članku 29. Ustavnog zakona.
Broj: U-IIIBi-7367/2014 Zagreb, 15. prosinca 2015.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
