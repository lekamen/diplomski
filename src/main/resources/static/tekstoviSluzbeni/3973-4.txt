 opreme, te podatke navodi na pakiranju radijske opreme ili u popratnom dokumentu. U adresi je obvezan navesti jedinstveno mjesto na kojem je proizvođač dostupan. Ti podaci moraju biti na jeziku koji bez poteškoća mogu razumjeti krajnji korisnici i nadležno inspekcijsko tijelo.
(8) Proizvođač je obvezan osigurati da su uz radijsku opremu priložene čitljive, jasne i razumljive upute i podaci o sigurnosti na hrvatskom jeziku i latiničnom pismu. Upute sadržavaju podatke koji su nužni za uporabu radijske opreme u skladu s njezinom predviđenom namjenom te, prema potrebi, opis dodataka i sastavnica, uključujući softver, koji omogućuju da radijska oprema radi u skladu s predviđenom namjenom.
(9) U slučaju radijske opreme, koja namjerno odašilje radijske valove, uključuju se i sljedeći podaci:
a) frekvencijski pojas ili frekvencijski pojasi u kojima radi radijska oprema
b) najveća radiofrekvencijska snaga koja se prenosi u frekvencijskom pojasu ili pojasima u kojima radi radijska oprema.
(10) Proizvođač je obvezan osigurati da je uz svaki primjerak radijske opreme priložen primjerak EU izjave o sukladnosti ili pojednostavljena EU izjava o sukladnosti u kojoj je navedena točna internetska adresa na kojoj je dostupan cjeloviti tekst EU izjave o sukladnosti.
(11) Proizvođač je obvezan osigurati da, u slučajevima kada postoje ograničenja u vezi sa stavljanjem u pogon ili obvezom pribavljanja dozvole za uporabu radiofrekvencijskog spektra, podaci na pakiranju omogućuju određivanje države članice ili zemljopisnog područja unutar države članice Europske unije na kojem postoje ograničenja u vezi sa stavljanjem u pogon ili obvezom pribavljanja dozvole za uporabu radiofrekvencijskog spektra. Ti podaci dopunjuju upute koje se prilažu radijskoj opremi.
(12) Proizvođač koji smatra ili ima razloga vjerovati da radijska oprema koju je stavio na tržište nije u skladu s ovim Pravilnikom, bez odgode je obvezan poduzeti potrebne popravne radnje kako bi se ta radijska oprema uskladila ili povukla s tržišta, ili kako bi se osigurao njezin povrat od krajnjih korisnika. Ako radijska oprema predstavlja rizik, proizvođač je obvezan o tome bez odgode obavijestiti nadležno nacionalno tijelo, uz navođenje pojedinosti, osobito o nesukladnosti te o svim poduzetim popravnim radnjama i njihovu ishodu.
(13) Na opravdani zahtjev nadležnog nacionalnog tijela proizvođač je obvezan dostaviti tom tijelu sve podatke i dokumente nužne za dokazivanje sukladnosti radijske opreme s ovim Pravilnikom, u papirnatom ili elektroničkom obliku, na jeziku lako razumljivom tom tijelu. Proizvođač je obvezan surađivati s tim tijelom, na njegov zahtjev, u svakoj radnji poduzetoj u svrhu uklanjanja rizika koje predstavlja radijska oprema koju je proizvođač stavio na tržište.
Ovlašteni zastupnici
Članak 13.
(1) Proizvođač može na temelju pisanog ovlaštenja imenovati ovlaštenog zastupnika. Obveze iz članka 12. stavka 1. ovoga Pravilnika i obveza sastavljanja tehničke dokumentacije iz članka 12. stavka 3. ovoga Pravilnika nisu dio zadaća ovlaštenog zastupnika.
(2) Ovlašteni zastupnik obavlja zadaće utvrđene u ovlaštenju koje mu je dao proizvođač, a osobito sljedeće:
a) mora čuvati EU izjavu o sukladnosti i tehničku dokumentaciju u razdoblju od deset godina od dana stavljanja radijske opreme na tržište, te je dati na uvid nadležnom inspekcijskom tijelu u skladu s njegovim zahtjevom
b) na temelju opravdanog zahtjeva nadležnog nacionalnog tijela, tom tijelu bez odgode mora dostaviti sve podatke i dokumentaciju nužnu za dokazivanje sukladnosti radijske opreme
c) na zahtjev nadležnih nacionalnih tijela mora s njima surađivati u svakoj poduzetoj radnji kako bi se uklonili rizici koje predstavlja radijska oprema obuhvaćena njegovim ovlaštenjem.
Obveze uvoznika
Članak 14.
(1) Uvoznik je obvezan stavljati na tržište samo sukladnu radijsku opremu.
(2) Prije stavljanja radijske opreme na tržište uvoznik mora utvrditi da je proizvođač proveo odgovarajući postupak ocjenjivanja sukladnosti iz članka 19.