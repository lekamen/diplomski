56 22.05.2015 Pravila o promjeni opskrbljivača električnom energijom
HRVATSKA ENERGETSKA REGULATORNA AGENCIJA
1110
Na temelju članka 47. stavka 3. Zakona o tržištu električne energije (»Narodne novine«, broj 22/13), Hrvatska energetska regulatorna agencija je na sjednici Upravnog vijeća održanoj 18. svibnja 2015. godine donijela
PRAVILA
O PROMJENI OPSKRBLJIVAČA ELEKTRIČNOM ENERGIJOM
I. OPĆE ODREDBE
Članak 1.
Ovim Pravilima o promjeni opskrbljivača električnom energijom (u daljnjem tekstu: Pravila) uređuju se uvjeti i postupak promjene opskrbljivača električnom energijom (u daljnjem tekstu: opskrbljivač), a osobito:
– postupak promjene opskrbljivača,
– obveze operatora prijenosnog sustava ili operatora distribucijskog sustava u postupku promjene opskrbljivača,
– obveze opskrbljivača u postupku promjene opskrbljivača,
– pravo na promjenu opskrbljivača u uvjetima opskrbe u okviru javne usluge.
Članak 2.
(1) Ova Pravila dužan je primjenjivati opskrbljivač, operator prijenosnog sustava odnosno operator distribucijskog sustava (u daljnjem tekstu: operator sustava) i krajnji kupac.
(2) Ova Pravila primjenjuju se u postupku promjene opskrbljivača u kojem krajnji kupac podnosi zahtjev za sklapanje novog ugovora o opskrbi električnom energijom krajnjeg kupca (u daljnjem tekstu: ugovor o opskrbi) s novim opskrbljivačem koji nije pod obvezom javne usluge ili s novim opskrbljivačem koji pruža uslugu opskrbe u okviru univerzalne usluge, izuzev promjene opskrbljivača u kojoj krajnji kupac po automatizmu koristi opskrbu električnom energijom u okviru univerzalne usluge odnosno krajnjeg kupca koji prelazi u zajamčenu opskrbu električnom energijom.
II. DEFINICIJE IZRAZA I NAČELA
Članak 3.
(1) Izrazi koji se koriste u ovim Pravilima imaju značenje utvrđeno zakonima kojima se uređuje energetski sektor, regulacija energetskih djelatnosti i tržište električne energije, kao i propisima donesenim na temelju tih zakona.
(2) U ovim Pravilima koriste se i izrazi koji imaju sljedeće značenje:
– očitanje brojila u postupku promjene opskrbljivača – očitanje koje se provodi u postupku promjene opskrbljivača za krajnje kupce iz kategorije kućanstvo, u slučaju kada razgraničenje potrošnje nije moguće utvrditi na drugi način,
– mreža – prijenosna ili distribucijska mreža,
– novi opskrbljivač – opskrbljivač s kojim krajnji kupac sklapa novi ugovor o opskrbi,
– postojeći opskrbljivač – opskrbljivač koji opskrbljuje krajnjeg kupca do dana početka primjene novog ugovora o opskrbi,
– potvrda o usklađenosti podataka – dokument kojim operator sustava na definirani način putem sučelja za razmjenu podataka obavještava opskrbljivača o usklađenosti podataka na obračunskom mjernom mjestu,
– radni dan – svaki dan osim subote, nedjelje, praznika i blagdana u Republici Hrvatskoj,
– razgraničenje potrošnje – utvrđivanje obveze krajnjeg kupca prema postojećem opskrbljivaču i prema novom opskrbljivaču,
– sučelje za razmjenu podataka – sučelje koje definira i osigurava operator sustava putem kojega se elektroničkim putem razmjenjuju podaci između novog opskrbljivača, operatora sustava i postojećeg opskrbljivača.
Članak 4.
(1) Postupak promjene opskrbljivača provodi se zasebno za svako obračunsko mjerno mjesto krajnjeg kupca iz kategorije kućanstvo.
(2) Postupak promjene opskrbljivača može se provoditi istodobno i za dva ili više obračunskih mjernih mjesta krajnjeg kupca iz kategorije poduzetništvo, pri čemu je u zahtjevu za sklapanje novog ugovora o opskrbi iz članka 11. stavka 2. ovih Pravila potrebno navesti svako pojedinačno obračunsko mjerno mjesto.
(3) Postupak promjene opskrbljivača ne smije se istodobno provoditi s dva ili više opskrbljivača na istom obračunskom mjernom mjestu.
Članak 5.
(1) Radi osiguranja razvidnosti i jednakog tretmana svih opskrbljivača, krajnji kupac je dužan sve informacije vezane uz postupak promjene opskrbljivača zatražiti od novog opskrbljivača.
(2) Novi opskrbljivač dužan je krajnjem kupcu pružiti sve informacije o postupku promjene