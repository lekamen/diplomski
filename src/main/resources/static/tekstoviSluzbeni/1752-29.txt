 prirode i čovjekova okoliša, vladavina prava i demokratski višestranački sustav (članak 3. Ustava).«
81. Sukladno tome, nijedna se ustavna odredba ne smije tumačiti tako da proizvodi neustavne posljedice. To osobito vrijedi za ustavne amandmane koji su naknadno uneseni u ustavni tekst. Stoga je potrebno precizno određenje opsega i domašaja članka 5. Promjene Ustava/2010 (novog stavka 4. članka 31. Ustava), kako ni tumačenje ni primjena te ustavne promjene iz 2010. ne bi proturječili najvišim vrednotama ustavnog poretka, u ovom slučaju ustavnom načelu zakonitosti u kaznenom pravu, kao esencijalnom elementu vladavine prava u demokratskom društvu (članak 31. stavak 1. u vezi s člankom 3. Ustava).
82. U nastavku se ispituju tri konstitutivna dijela novog stavka 4. članka 31. Ustava, koji je u ustavni tekst unesen člankom 5. Promjene Ustava/2010: razdoblje koje je u njemu opisano, kaznena djela koja su u njemu naznačena i značenje dispozicije te pravne norme (»ne zastarijevaju«).
2) Određenje razdoblja na koje se odnosi članak 31. stavak 4. Ustava
83. Novi stavak 4. članka 31. Ustava stipuliran je tako da se odnosi na konkretno razdoblje iz nedavne hrvatske prošlosti, to jest na razdoblje »Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države«, pri čemu je to razdoblje u Ustavu određeno opisno, a ne kalendarski. Tako je određeno i u članku 1. ZoNKD-RPiPP-a.
84. Budući da načelo pravne sigurnosti objektivnog pravnog poretka i načela pravne određenosti i predvidljivosti kaznenih djela i kazni zahtijevaju precizno kalendarsko određenje tog razdoblja, a ono je osobito važno i za sudsku praksu, nužno je razdoblje, koje je u novom stavku 4. članka 31. Ustava određeno opisno, tako i odrediti.
Nije na Ustavnom sudu da po vlastitoj procjeni određuje datume koji se imaju smatrati početkom odnosno završetkom razdoblja Domovinskog rata odnosno ratnog stanja i neposredne ugroženosti neovisnosti i teritorijalne cjelovitosti države. Za to su pitanje mjerodavne zakonodavčeve odluke.
85. Međutim, u hrvatskom zakonodavstvu postoje različiti datumi koji kalendarski označavaju razdoblje Domovinskog rata odnosno ratnog stanja i neposredne ugroženosti neovisnosti i teritorijalne cjelovitosti države:
– prema članku 2. stavku 1. Zakona o pravima hrvatskih branitelja iz Domovinskog rata (»Narodne novine« broj 2/94., 52/94. i 36/95.), sudjelovanje u obrani suvereniteta Republike Hrvatske započelo je 30. svibnja 1990.;
– prema članku 2. stavku 1. Zakona o pravima hrvatskih branitelja iz Domovinskog rata i članova njihovih obitelji (»Narodne novine« broj 108/96. i 23/01.), obrana »neovisnosti, teritorijalne cjelovitosti, odnosno suvereniteta Republike Hrvatske« trajala je od 30. svibnja 1990. do 30. lipnja 1996.;
– prema članku 1. Zakona o općem oprostu (»Narodne novine« broj 80/96.), oprost od kaznenog progona i postupka odnosi se na kaznena djela počinjena »u agresiji, oružanoj pobuni ili oružanim sukobima te u svezi s agresijom, oružanom pobunom ii oružanim sukobima u Republici Hrvatskoj« u razdoblju od 17. kolovoza 1990. do 23. kolovoza 1996.;
– prema članku 2. stavku 1. Zakona o pravima hrvatskih branitelja iz Domovinskog rata i članova njihovih obitelji (»Narodne novine« broj 94/01.,122/02., 17/04. i 48/04.), razdoblje »obrane suvereniteta, neovisnosti i teritorijalne cjelovitosti Republike Hrvatske« bilo je izjednačeno s »razdobljem Domovinskog rata (1991. – 1995.)«, a na taj način (»1991. – 1995.«) označeno je trajanje Domovinskog rata i u Deklaraciji o Domovinskom ratu (»Narodne novine« broj 102/00.);
– prema članku 2. stavku 2. Zakona o pravima hrvatskih branitelja iz Domovinskog rata i članova njihovih obitelji (»Narodne novine« broj 74/04., 92/05., 2/07., 107/07., 65/09., 137/09., 146/10., 55/11., 140/12., 33/13., 148/13. i 92/14.), razdoblje »obrane neovisnosti, teritorijalne cjelovitosti, suvereniteta Republike Hrvatske, odnosno vrijeme neposredne ugroženosti suvereniteta 