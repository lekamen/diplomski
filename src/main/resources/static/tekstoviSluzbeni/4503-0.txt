84 21.09.2016 Uredba o korištenju novčanih sredstava koja se vode na posebnom računu suda
VLADA REPUBLIKE HRVATSKE
1852
Na temelju članka 137.a Zakona o sudovima (»Narodne novine«, br. 28/13, 33/15, 82/15 i 82/16), Vlada Republike Hrvatske je na sjednici održanoj 21. rujna 2016. godine donijela
UREDBU
O KORIŠTENJU NOVČANIH SREDSTAVA KOJA SE VODE NA POSEBNOM RAČUNU SUDA
Članak 1.
Ovom Uredbom uređuje se način i svrha korištenja novčanih sredstava koja su predana, odnosno položena kod suda radi uporabe u sudskom postupku, a koja se vode na posebnom računu suda, kao i kamata ostvarenih na ova sredstva.
Članak 2.
(1) Novčanim sredstvima u smislu ove Uredbe smatraju se sva sredstva u kunama ili drugoj valuti koja su po nalogu ili uz suglasnost suda uplaćena na poseban račun suda.
(2) Kamatama u smislu ove Uredbe smatraju se kamate ostvarene na novčana sredstva iz stavka 1. ovoga članka.
Članak 3.
(1) Novčana sredstva koriste se u sudskim postupcima na koje se odnose, na način propisan posebnim propisima.
(2) Sud može, postupajući s pažnjom dobroga gospodarstvenika, ovisno o kretanju salda na posebnom računu, dio novčanih sredstava oročiti.
(3) Novčana sredstva koja preostanu nakon poduzimanja svih radnji u sudskom postupku sukladno posebnim propisima namjenski su prihod državnog proračuna Republike Hrvatske i koriste se za potrebe pravosudnih tijela.
(4) Kamate ostvarene na novčanom sredstvima iz stavaka 1. i 2. ovoga članka namjenski su prihod državnog proračuna Republike Hrvatske i koriste se za potrebe pravosudnih tijela.
Članak 4.
Sredstva iz članka 3. stavaka 3. i 4. ove Uredbe uplaćuju se mjesečno u korist državnog proračuna Republike Hrvatske, na broj računa HR1210010051863000160, u roku od osam dana od primitka obavijesti o visini pripisane kamate na sredstva na posebnom računu.
Članak 5.
Sredstva iz članka 3. stavaka 3. i 4. ove Uredbe koja se budu nalazila na posebnim računima sudova na dan stupanja na snagu ove Uredbe sudovi će uplatiti u korist državnog proračuna Republike Hrvatske, na račun iz članka 4. ove Uredbe, u roku od tri dana od dana stupanja na snagu ove Uredbe.
Članak 6.
Ova Uredba stupa na snagu prvoga dana od dana objave u »Narodnim novinama«.
Klasa: 022-03/16-03/40
Urbroj: 50301-09/09-16-2
Zagreb, 21. rujna 2016.
Predsjednik Tihomir Orešković, v. r.
