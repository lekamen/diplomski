 prava.
Kao što je navedeno, izmjenama Zakona o sudovima za mladež prilagođene su odredbe koje se odnose na zaštitu prava i interesa djece žrtava ili oštećenika kaznenih djela, dakle za opunomoćenike djece žrtava ili djece oštećenika, te savjetodavnu pomoć djeci, odnosno pomoć djeci koja se u kaznenim postupcima ispituju kao svjedoci. Stručni suradnici izvanpravne struke nadležni su za ispitivanje djeteta kao svjedoka ili oštećenika prema nalogu suca, pružanje stručne pomoći sucu kod ispitivanja djeteta kao svjedoka, pripremu djeteta za ispitivanje, davanje stručnog mišljenja o njegovoj spremnosti i sposobnosti za ispitivanje, načinu ispitivanja i sudjelovanju u ispitivanju. Ujedno su nadležni za prikupljanje podataka o osobnim i obiteljskim prilikama djeteta svjedoka sa svrhom davanja stručnog mišljenja o daljnjem postupanju te davanje informacija o tijeku kaznenog postupka protiv odraslih počinitelja kaznenih djela na štetu djece, roditeljima ili skrbnicima djece svjedoka. Njihov rad definiran je odredbama Zakona o sudovima za mladež i Pravilnikom o radu stručnih suradnika izvanpravne struke na poslovima delinkvencije mladih i kaznenopravne zaštite djece u državnim odvjetništvima i na sudovima.
Prema Zakonu o novčanoj naknadi žrtvama kaznenih djela (»Narodne novine«, br. 80/2008 i 27/2011) koji je stupio na snagu 1. srpnja 2013. godine, žrtva kaznenog djela s elementima nasilja počinjenog s namjerom na teritoriju Republike Hrvatske ima pravo ostvariti novčanu naknadu.
Žrtva ima pravo na novčanu naknadu:
– ako je državljanin Republike Hrvatske, odnosno državljanin države članice Europske unije ili na njenom teritoriju ima prebivalište,
– ako je pretrpjela teške tjelesne ozljede ili teško narušenje zdravlja kao posljedicu kaznenog djela,
– ako je kazneno djelo prijavljeno ili evidentirano policiji ili državnom odvjetništvu u roku od šest mjeseci od dana počinjenja kaznenog djela, neovisno da li je počinitelj poznat ili ne,
– ako je podnijela pisani zahtjev na službenom obrascu i priložila potrebnu dokumentaciju.
Obrazac je dostupan u svakoj postaji policije, uredima državnog odvjetnika, općinskim i županijskim sudovima, te u elektronskom obliku na službenim internetskim stranicama Ministarstva pravosuđa, Ministarstva unutarnjih poslova, Državnog odvjetništva Republike Hrvatske, općinskih i županijskih sudova i općinskih i županijskih državnih odvjetništava.
Temeljem Zakona o izmjenama i dopunama Zakona o izvršavanju kazne zatvora (»Narodne novine«, br. 56/2013, članak 164. stavak 4.) žrtva ima pravo na informaciju o otpustu zatvorenika s izdržavanja kazne zatvora. Tim zakonom je određeno da će kaznionica, odnosno zatvor, prije otpusta zatvorenika koji izdržava kaznu zatvora zbog kaznenog djela protiv spolne slobode, protiv života i tijela ili kaznenog djela s elementima nasilja, obavijestiti ustrojstvenu jedinicu Ministarstva pravosuđa nadležnu za podršku žrtvama i svjedocima radi obavještavanja žrtve, oštećenika ili njihove obitelji. Poslove obavještavanja žrtava provodi Samostalna služba za podršku žrtvama i svjedocima od 1. veljače 2013. godine.
Temeljem Zakona o probaciji (»Narodne novine«, broj 143/2012) zatvor odnosno kaznionica može od probacijske službe zatražiti izvješće vezano uz daljnje postupanje sa zatvorenikom. U okviru ovih zahtjeva od probacijske službe se najčešće traži da utvrdi stav žrtve vezano uz eventualno odobravanje pogodnosti izlaska odnosno uvjetnog otpusta pojedinom zatvoreniku.
Prema Zakonu o zaštiti od nasilja u obitelji (»Narodne novine«, br. 137/2009, 14/2010 i 60/2010) službe socijalne skrbi i zdravstvene ustanove te druga nadležna tijela dužne su voditi brigu o svim potrebama žrtve i omogućiti joj pristup odgovarajućim službama u svim postupcima vezanim za nasilje u obitelji. Ako se dijete pojavljuje kao žrtva, u slučajevima pokretanja prekršajnog postupka nadležni sud će bez odgode o tome obavijestiti ustanove socijalne skrbi radi poduzimanja mjera za zaštitu prava i dobrobiti djeteta.