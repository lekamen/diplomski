102 25.09.2015 Pravilnik o izmjenama i dopunama Pravilnika o sadržaju obračuna plaće, naknade plaće ili otpremnine
MINISTARSTVO RADA I MIROVINSKOGA SUSTAVA
1990
Na temelju članka 93. stavka 4. Zakona o radu (»Narodne novine«, broj 93/14), ministar rada i mirovinskoga sustava donosi
PRAVILNIK
O IZMJENAMA I DOPUNAMA PRAVILNIKA O SADRŽAJU OBRAČUNA PLAĆE, NAKNADE PLAĆE ILI OTPREMNINE
Članak 1.
U Pravilniku o sadržaju obračuna plaće, naknade plaće ili otpremnine (»Narodne novine«, broj 32/2015), u članku 3. stavku 1., dodaje se novi podstavak 13., koji glasi:
»13) vrste i iznosi doprinosa za obvezna osiguranja koja se utvrđuju na osnovicu,«
Dosadašnji podstavak 13., postaje podstavak 14.
Članak 2.
U članku 5. stavku 1., dodaje se novi podstavak 8., koji glasi:
»8) vrste i iznosi doprinosa za obvezna osiguranja koja se utvrđuju na osnovicu,«
Dosadašnji podstavak 8., postaje podstavak 9.
Članak 3.
Članak 7., mijenja se i glasi:
»Članak 7.
(1) Ako poslodavac na dan dospjelosti u cijelosti ne isplati plaću, naknadu plaće odnosno otpremninu, dužan je radniku uručiti dva obračuna, od kojih jedan u kojem će biti iskazan ukupan obračun plaće, naknade plaće odnosno otpremnine sukladno članku 2. i 3., odnosno članku 4., 5. i 6. ovoga Pravilnika, i drugi u kojem će biti iskazan iznos neisplaćene plaće odnosno dijela neisplaćene plaće, neisplaćene naknade plaće odnosno dijela neisplaćene naknade plaće ili neisplaćene otpremnine odnosno dijela neisplaćene otpremnine, u propisanom sadržaju, potpisan od ovlaštene osobe te ovjeren pečatom poslodavca, kao i podatak o danu dospjelosti plaće, naknade plaće odnosno otpremnine, a koji ima snagu ovršne isprave.
(2) U slučaju iz stavka 1. ovoga članka, uz podatke iz članka 2. i 3. ovoga Pravilnika, obračun neisplaćene plaće, odnosno dijela plaće sadržava i podatke o:
1) primatelju, IBAN broju računa i pozivu na broj primatelja za doprinos za mirovinsko osiguranje na temelju generacijske solidarnosti (I. stup) i za doprinos za mirovinsko osiguranje na temelju individualne kapitalizirane štednje (II. stup),
2) primatelju, IBAN broju računa i pozivu na broj primatelja za predujam poreza i prireza porezu na dohodak, s tim da se kao treća oznaka u pozivu na broj primatelja upisuje oznaka dana obračuna, u formi oznake izvješća Obrasca JOPPD,
3) primatelju, IBAN broju računa i pozivu na broj primatelja za druge obustave iz plaće.
(3) U slučaju iz stavka 1. ovoga članka, uz podatke iz članka 4. i 5. ovoga Pravilnika, obračun neisplaćene otpremnine odnosno dijela otpremnine sadržava i podatke o:
1) primatelju, IBAN broju računa i pozivu na broj primatelja za doprinos za mirovinsko osiguranje na temelju generacijske solidarnosti (I. stup) i za doprinos za mirovinsko osiguranje na temelju individualne kapitalizirane štednje (II. stup), s tim da se kao treća oznaka u pozivu na broj primatelja upisuje oznaka dana obračuna, u formi oznake izvješća Obrasca JOPPD
2) primatelju, IBAN broju računa i pozivu na broj primatelja za predujam poreza i prireza porezu na dohodak, s tim da se kao treća oznaka u pozivu na broj primatelja upisuje oznaka dana obračuna, u formi oznake izvješća Obrasca JOPPD.«.
Članak 4.
U članku 9., stavak 1., mijenja se i glasi:
»(1) Pri izradi obračuna plaće, odnosno naknade plaće radnika te obračuna otpremnine, može se koristiti obrazac obračuna isplaćene plaće, odnosno naknade plaće (obrazac IP1) i obrazac obračuna isplaćene otpremnine (obrazac IO1), koji su otisnuti u prilogu ovoga Pravilnika.
Iza stavka 1., dodaje se novi stavak 2., koji glasi:
»(2) Obrazac obračuna neisplaćene ili djelomično neisplaćene plaće, odnosno naknade plaće (obrazac NP1), kao i obrazac obračuna neisplaćene ili djelomično neisplaćene otpremnine (obrazac NO1), otisnuti u prilogu ovoga Pravilnika, kao obvezni obrasci, sastavni su dio ovoga Pravilnika.
Dosadašnji stavak 2., postaje stavak 3.
Članak 5.
Ovaj Pravilnik objavit će se u »Narodnim novinama«, a stupa na snagu 1. listopada 2015. godine.
Klasa: 011-01/15-01/120