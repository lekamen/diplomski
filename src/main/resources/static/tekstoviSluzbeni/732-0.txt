36 30.03.2015 Zakon o nadzoru predmeta od plemenitih kovina
HRVATSKI SABOR
733
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O NADZORU PREDMETA OD PLEMENITIH KOVINA
Proglašavam Zakon o nadzoru predmeta od plemenitih kovina, koji je Hrvatski sabor donio na sjednici 20. ožujka 2015. godine.
Klasa: 011-01/15-01/29
Urbroj: 71-05-03/1-15-2
Zagreb, 25. ožujka 2015.
Predsjednica Republike Hrvatske Kolinda Grabar-Kitarović, v. r.
ZAKON
O NADZORU PREDMETA OD PLEMENITIH KOVINA
I. OPĆE ODREDBE
Područje koje se uređuje
Članak 1.
Ovim se Zakonom propisuju tehnički zahtjevi u pogledu stupnja čistoće koje moraju ispunjavati predmeti od plemenitih kovina, postupak označivanja, postupak ispitivanja i žigosanja predmeta od plemenitih kovina koji se stavljaju na tržište ili na raspolaganje na tržištu, prava i obveze proizvođača odnosno dobavljača predmeta od plemenitih kovina, te inspekcijski nadzor nad primjenom Zakona.
Primjena propisa
Članak 2.
(1) Na pitanja inspekcijskog nadzora koja nisu uređena ovim Zakonom i provedbenim propisima koji se donose na temelju ovoga Zakona primjenjuju se odredbe Zakona o mjeriteljstvu kojima se uređuje mjeriteljska inspekcija.
(2) Na postupovna pitanja koja se uređuju ovim Zakonom i provedbenim propisima koji se donose na temelju ovoga Zakona primjenjuju se odredbe propisa kojima se uređuje opći upravni postupak.
Pojmovi
Članak 3.
Pojedini izrazi u smislu ovoga Zakonu imaju sljedeće značenje:
1. Plemenite kovine su platina, zlato i srebro. Po stupnju plemenitosti na prvom mjestu je platina, zatim zlato pa srebro. Platinsku grupu plemenitih kovina čine paladij, iridij, rodij, rutenij i osmij.
2. Neplemenite kovine (base metal) su sve druge kovine osim platine, zlata i srebra.
3. Slitina plemenitih kovina je čvrsta homogena smjesa jedne plemenite kovine s drugom plemenitom kovinom ili nekim drugim kovinama.
4. Slitina za lemljenje je slitina plemenite kovine koja se može koristiti samo za lemljenje predmeta od plemenite kovine.
5. Predmeti od plemenitih kovina su predmeti izrađeni u cijelosti od istih ili različitih plemenitih kovina ili njihovih slitina koji sukladno odredbama ovoga Zakona imaju odgovarajući stupanj čistoće.
6. Čistoća je maseni udio plemenite kovine u ukupnoj masi slitine, izražen u tisućitim dijelovima.
7. Oznaka čistoće je troznamenkasta brojčana vrijednost koja odgovara jednom od propisanih stupnjeva čistoće.
8. Stupanj čistoće je najniži propisani maseni udio plemenite kovine u ukupnoj masi slitine, izražen u tisućitim dijelovima (x/1000) odnosno promilima (‰).
9. Državni žig je oznaka čistoće kojom se potvrđuje ispravnost ispitivanog predmeta od plemenite kovine u pogledu vrste plemenite kovine, čistoće i oznaka propisanih ovim Zakonom.
10. Mješovit predmet je predmet sastavljen od slitine različitih plemenitih kovina ili predmet sastavljen od jedne plemenite kovine različitih stupnjeva čistoće ili predmet sastavljen od slitina plemenitih kovina s drugim kovinama ili predmet sastavljen od plemenite kovine i drugih materijala.
11. Prevlaka je sloj plemenite kovine, neplemenite kovine ili nekog drugog materijala koji se nanosi na predmet od plemenitih kovina ili na pojedine dijelove predmeta od plemenitih kovina kemijskim, elektrokemijskim, mehaničkim ili fizikalnim postupkom.
12. Poluproizvod je predmet od plemenite kovine namijenjen za izradu gotovih predmeta od plemenitih kovina.
13. Poluge, odljevci i granule od plemenitih kovina su neobrađene plemenite kovine namijenjene daljnjoj obradi.
14. Proizvođač predmeta od plemenitih kovina je pravna ili fizička osoba registrirana za proizvodnju (izradu) i/ili popravak predmeta od plemenitih kovina (nakita) i srodnih proizvoda od plemenitih kovina. Proizvođač predmeta od plemenitih kovina ima registriran znak proizvođača.
15. Dobavljač predmeta od plemenitih kovina je pravna ili fizička osoba koja je ovlašteni zastupnik proizvođača, distributer ili uvoznik predmeta od plemenitih kovina. Dobavljač predmeta