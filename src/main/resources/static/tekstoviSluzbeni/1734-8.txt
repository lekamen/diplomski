SAKUPLJANJA, SKLADIŠTENJA I OBRADE OTPADNE AMBALAŽE
Članak 15.
(1) Gospodarenje otpadnom ambalažom poduzima se u svrhu ispunjavanja ciljeva propisanih ovim Pravilnikom, uključujući sprječavanje nastanka otpada, ponovnu uporabu, te vođenje evidencije i predaju izvješća sukladno ovom Pravilniku, Zakonu te posebnim propisima.
(2) Proizvođač je obvezan snositi troškove gospodarenja otpadnom ambalažom uplatom naknade gospodarenja otpadnom ambalažom na račun Fonda.
(3) Fond je obvezan ispuniti ciljeve svih proizvođača koji plaćaju naknadu gospodarenja na račun Fonda i u tu svrhu upravlja i raspolaže otpadnom ambalažom.
(4) Cilj proizvođača je količina otpadne ambalaže koju treba sakupiti u tekućoj kalendarskoj godini, a utvrđuje se umnoškom količine ambalaže koju je proizvođač stavio na tržište na području Republike Hrvatske prema vrsti ambalažnog materijala tijekom prethodne kalendarske godine i stope cilja odvojenog sakupljanja u tekućoj godini za svaku vrstu ambalažnog materijala.
Članak 16.
(1) Proizvođač je obvezan u svojim evidencijama voditi podatke o proizvodima pakiranim u ambalažu i ambalaži tih proizvoda, mjestu i državi nabave ili isporuke, količini proizvoda pakiranih u ambalažu stavljenih na tržište na području Republike Hrvatske, količini ambalaže proizvoda stavljenih na tržište na području Republike Hrvatske, količini izvezenih te količini povučenih s tržišta na području Republike Hrvatske proizvoda pakiranih u ambalažu i ambalaži tih proizvoda.
(2) Proizvođač je obvezan podatke iz evidencije iz stavka 1. ovoga članka dostaviti u Registar do zadnjeg dana tekućeg mjeseca za prethodni kalendarski mjesec na obrascu AO1.
(3) Naknada gospodarenja otpadnom ambalažom iz članka 15. stavka 2. ovoga Pravilnika obračunava se na temelju podataka iz obrasca AO1 sukladno Zakonu.
(4) Na proizvode namijenjene izvozu ne plaća se naknada iz članka 15. stavka 2. ovoga Pravilnika.
(5) U slučaju izvoza proizvoda na koje je plaćena naknada gospodarenja ili povlačenja proizvoda s tržišta Republike Hrvatske proizvođač ima pravo na povrat uplaćene naknade.
(6) Pravo na povrat uplaćene naknade iz stavka 5. ovoga članka proizvođač ostvaruje povodom podnesenog zahtjeva, podataka dostavljenih u Registar iz stavka 2. ovoga članka i priložene vjerodostojne isprave.
Članak 17.
(1) Ambalažni otpad se sprema, ovisno o vrstama ambalaže, u spremnike ili drugu odgovarajuću opremu koja mora sadržavati naziv ambalažnog otpada koji se u njih sprema, uputu o načinu spremanja te osnovne informacije o pravnoj ili fizičkoj osobi – obrtniku odgovornoj za pražnjenje (telefonski broj, adresa, e-mail i sl.).
(2) Fizička osoba koja je u posjedu otpadne ambalaže obvezna je otpadnu ambalažu po vrsti materijala odvajati od miješanog komunalnog otpada i od ostalih vrsta otpada i odlagati u odgovarajući spremnik ili reciklažno dvorište koje je na svom području obvezna osigurati jedinica lokalne samouprave, odnosno bez naknade predavati sakupljaču.
(3) Pravna osoba ili fizička osoba – obrtnik koja je u posjedu otpadne ambalaže obvezna je otpadnu ambalažu po vrsti materijala odvajati od miješanog komunalnog otpada i od ostalih vrsta otpada i bez naknade predavati sakupljaču.
(4) Prodavatelj koji prodaje proizvode u ambalaži obvezan je od potrošača prilikom kupnje proizvoda bez naknade preuzeti otpadnu ambalažu od tog kupljenog proizvoda.
(5) Odredba iz stavka 4. ovog članka ne odnosi se na otpadnu ambalažu od pića koja je obuhvaćena sustavom povratne naknade.
(6) Prodavatelj koji sukladno ovom Pravilniku od potrošača preuzima otpadnu ambalažu ne obavlja djelatnost sakupljanja otpada stoga ne podliježe obvezi pribavljanja Zakonom propisane dozvole.
Članak 18.
(1) Uslugu sakupljanja otpadne ambalaže na području određenom Odlukom ministra nadležnog za poslove zaštite okoliša obavlja sakupljač s kojim Fond po provedenom postupku pokrenutim javnim pozivom za podnošenje programa za obavljanje usluge sakupljanja otpadne ambalaže (u daljnjem tekstu: Program) sklopi ugovor o