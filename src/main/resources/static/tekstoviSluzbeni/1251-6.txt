 mjeseci.
Obaveza nošenja dokumenata
Članak 25.
(1) Padobranac mora na zahtjev rukovoditelja skakanja ili zrakoplovnog inspektora predočiti slijedeće:
a) dozvolu padobranca,
b) knjižicu padobranskih skokova,
c) certifikat o zdravstvenoj sposobnosti,
d) knjižicu padobrana za padobran koji koristi,
e) proceduru o načinu i sadržaju informiranja tandem putnika,
f) potpisanu izjavu tandem putnika, i
g) suglasnost roditelja ili staratelja kada je tandem putnik mlađi od 18 godina.
(2) Učenik padobranac mora na zahtjev rukovoditelja skakanja ili zrakoplovnog inspektora predočiti slijedeće:
a) knjižicu padobranskih skokova,
b) certifikat o zdravstvenoj sposobnosti, i
c) knjižicu padobrana za padobran koji koristi.
Knjižica padobranskih skokova
Članak 26.
(1) Padobranac i učenik padobranac moraju tintom ili neizbrisivom olovkom zabilježiti detalje o svim skokovima u knjižicu padobranskih skokova, nakon svakog skoka na način kako je opisano u Dodatku 1. ovoga Pravilnika.
(2) Padobranac i učenik padobranac odgovorni su za točnost upisa u knjižicu padobranskih skokova.
(3) Nastavnik padobranstva mora u knjižici padobranskih skokova ovjeriti potpisom skokove padobranom za učenika padobranca.
(4) Ispitivač ovjerava potpisom u knjižici padobranskih skokova provjere praktične osposobljenosti i provjere stručnosti.
Sigurnost u zrakoplovu
Članak 27.
(1) Pilot zrakoplova je osoba s pravom konačne odluke, odgovorna za upravljanje i opsluživanje zrakoplova tijekom leta i na tlu.
(2) Padobranci koji se nalaze u zrakoplovu moraju nositi zaštitu za glavu u trenutku polijetanja i slijetanja zrakoplova.
(3) Iznimno od odredbi stavka 2. ovoga članka padobranci koji se nalaze u balonu ne moraju nositi zaštitu za glavu.
(4) Padobranac koji ostaje u zrakoplovu do slijetanja mora isključiti padobranski automat, ako je izvedivo s obzirom na vrstu padobranskog automata.
(5) Padobranski skok smije se izvesti nakon odobrenja pilota zrakoplova i vođe padobranaca signalom za dozvoljeno iskakanje koji je unaprijed dogovoren.
(6) Padobranac ili učenik padobranac kojem se aktivirao padobran u zrakoplovu mora se, u svrhu sigurnosti, udaljiti od izlaza iz zrakoplova do njegovog slijetanja.
DIO TREĆI UPOTREBA I ODRŽAVANJE PADOBRANA
Uvjeti i način uporabe
Članak 28.
Padobran, padobranski automat i ostala padobranska oprema upotrebljavaju se i održavaju u skladu s uputama proizvođača i odredbama ovoga Pravilnika.
Podjela padobrana
Članak 29.
Padobrani namijenjeni za izvođenje padobranskih skokova prema vrsti dijele se na:
a) glavne padobrane,
b) rezervne padobrane, i
c) padobrane za spašavanje.
Vremenska ograničenja uporabe padobrana
Članak 30.
(1) Vremensko ograničenje uporabe padobrana propisano je uputama proizvođača, ali ne smije biti više od 20 godina od datuma proizvodnje za:
a) glavni padobran za osposobljavanje učenika,
b) glavni tandem padobran,
c) rezervni padobran, i
d) padobran za spašavanje.
(2) Vremensko ograničenje uporabe sustava veza tandem padobrana propisano je uputama proizvođača, ali ne smije biti više od 20 godina od datuma proizvodnje.
Označavanje padobrana
Članak 31.
(1) Svaki padobran mora biti označen na način da se mogu identificirati sljedeći podaci:
a) tip padobrana,
b) naziv proizvođača padobrana,
c) serijski broj padobrana, i
d) datum proizvodnje padobrana.
(2) Padobran se smatra neispravnim ukoliko se bilo koji podatak iz stavka 1. ovoga članka ne može utvrditi.
(3) Način označavanja padobrana određuje proizvođač padobrana.
Knjižica padobrana
Članak 32.
(1) Svaki padobran mora imati knjižicu padobrana.
(2) Knjižica padobrana mora sadržavati sljedeće podatke:
a) tip padobrana,
b) naziv proizvođača padobrana,
c) serijski broj padobrana,
d) datum obavljenog tehničkog pregleda padobrana,
e) datum pakiranja – za rezervne i padobrane za spašavanje, i
f) izvršeni veći popravci.
Pakiranje padobrana
Članak 33.
(1) Padobranac smije pakirati glavni padobran.
(2) Glavni padobran koji se koristi za izvođenje skoka prilikom osposobljavanje može pakirati: