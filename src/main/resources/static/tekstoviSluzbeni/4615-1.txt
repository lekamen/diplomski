 smjernice za upravljanje Listom čekanja te kriterije i sustav dodjele organa.
(3) Nadležni transplantacijski internist ili druga ovlaštena osoba iz stavka 1. ovog članka obvezan je obavijestiti kandidata o prijavi na Listu čekanja pisanim putem i dostaviti mu ispis Izvješća primatelja (Recipient Report) iz elektroničke baza podataka Eurotransplanta.
II. NAČIN VOĐENJA NACIONALNE LISTE ČEKANJA
Članak 8.
(1) O svakoj promjeni zdravstvenog stanja kandidata na Listi čekanja, koja privremeno ili trajno onemogućava primanje organa, kandidat osobno i/ili njegov nadležni liječnik, obvezni su obavijestiti nadležnog transplantacijskog internistu, telefonski odmah po saznanju za tu promjenu te u pisanom obliku u roku od 24 sata od saznanja za nastalu promjenu.
(2) Transplantacijski centar obvezan je redovito i pravovremeno zanavljati medicinske i druge podatke te status kandidata na Listi čekanja, u skladu s pravilima propisanim Priručnikom Eurotransplanta.
(3) Kandidat se ispisuje s Liste čekanja u slučaju trajne nemogućnosti za presađivanje, smrti ili nakon obavljenog presađivanja.
(4) Svaki transplantacijski centar obvezan je osigurati doživotno praćenje zdravstvenog stanja primatelja organa i živih darivatelja organa redovitim kontrolnim pregledima i upisom njihovih općih i medicinskih podataka u nacionalne registre i registre Eurotransplanta.
Članak 9.
Ravnatelj zdravstvene ustanove u kojoj je transplantacijski centar i osoba/e ovlaštene za prijavu kandidata te vođenje Liste čekanja u transplantacijskom centru odgovorni su za vjerodostojnost upisanih općih i medicinskih podataka vezanih uz prijavu i status kandidata na Listi čekanja i njihovo pravovremeno zanavljanje, kao i za upis podataka u registre iz članka 8. stavka 4. ovoga Pravilnika.
Članak 10.
Kandidati za presađivanje organa živih darivatelja moraju biti upisani na Listu čekanja prema istim kriterijima kao i primatelji organa od umrle osobe.
III. KRITERIJI ZA DODJELU ORGANA
Članak 11.
Kandidatima prijavljenim na Listi čekanja dodjeljuju se organi prema sljedećim kriterijima:
– medicinski kriteriji (ovisno o organu, primjerice MELD),
– stupanj hitnosti,
– imunogenetski kriteriji (stupanj senzibilizacije, tkivna podudarnost),
– vrijeme čekanja,
– posebne okolnosti (npr. dijete, primatelj više organa),
– balans razmjene organa između članica Eurotransplanta,
te drugim kriterijima određenim Priručnikom Eurotransplanta i nacionalnim smjernicama za presađivanje organa.
IV. PRIJELAZNE I ZAVRŠNE ODREDBE
Članak 12.
Postupci prijave kandidata na Listu čekanja započeti do stupanja na snagu ovoga Pravilnika, završit će se po odredbama Pravilnika o kriterijima za dodjelu dijelova ljudskog tijela i vođenja nacionalne lista čekanja (»Narodne novine«, broj 152/05 i 84/07).
Članak 13.
Danom stupanja na snagu ovoga Pravilnika prestaje važiti Pravilnik o kriterijima za dodjelu dijelova ljudskog tijela i vođenja nacionalne lista čekanja (»Narodne novine«, broj 152/05 i 84/07).
Članak 14.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-04/30
Urbroj: 534-02-1-2/2-16-02
Zagreb, 10. listopada 2016.
Ministar doc. dr. sc. Dario Nakić, dr. med., v. r.
