 prihvatio prijedlog tužitelja te odredio da se rok dospijeća računa umjesto od dana »slanja«, računa od dana »zaprimanja« računa, a što je u skladu s odredbom članka 11. stavka 4. točke 1. Zakona o financijskom poslovanju i predstečajnoj nagodbi.
U odnosu na prigovor kojim je HAKOM odredio jedinstveni iznos naknade za nepravovremenu realizaciju u iznosu od 50,00 kn te obračun ukupnog iznosa radi nepravovremene realizacije za zaključiti je da je prema Analizi (str. 105) naknade za kašnjenje, bila određena naknada za kašnjenje u odnosu na mjesečnu naknadu za korištenu veleprodajnu uslugu. Radi pojednostavljenja izračuna naknade za nepravovremenu realizaciju uzeta je u obzir visina postojećih mjesečnih naknada za veleprodajne usluge na pripadajućim veleprodajnim tržištima i tako određen jedinstveni iznos naknade. Ovakvo određivanje ugovorne kazne Sud ne nalazi nesrazmjernim interesu koji se propisivanjem štiti, jer proizlazi da su postojala dosadašnja konstantna kašnjenja u realizaciji veleprodajnih usluga te povećani broj pritužbi operatora korisnika na preuranjenu deaktivaciju usluga od strane HT-a, pa se ovakva promjena ugovorne kazne u određenom mjesečnom iznosu radi ostvarenja svrhe ugovorne kazne i prema ocjeni Suda ocjenjuje potrebnom. Svrha ugovorne kazne trebala bi imati za posljedicu smanjenje kašnjenja s ispunjenjem, a iz Analize proizlazi da je iznos od 50,00 kn određen uzevši u obzir visinu postojećih mjesečnih naknada za veleprodajne usluge na pripadajućim veleprodajnim tržištima, pa neosnovano tužitelj u tužbi navodi da tuženik nigdje nije obrazložio kako je određen navedeni iznos od 50,00 kn.
Prema ocjeni ovoga Suda suprotno navodima tužitelja osporena Odluka sadrži sve elemente propisane odredbom članka 98. Zakona o općem upravnom postupku (»Narodne novine« 47/09.), te je ista obrazložena sukladno odredbi članka 98. stavka 5. Zakona i navedeni su potpuni i valjani razlozi koji s obzirom na utvrđeno činjenično stanje upućuju na osnovanost Odluke tuženika, a tuženik se rukovodio načelom zakonitosti, te postupao tako da je omogućio, u vođenju upravnog postupka, tužitelju da zaštiti svoja prava i pravne interese.
Slijedom izloženog Sud je na temelju odredbe članka 57. stavka 1. Zakona o upravnim sporovima (»Narodne novine« 20/10., 143/12. i 152/14.) odlučio kao u izreci.
Odluka o objavi presude u »Narodnim novinama« temelji se na odredbi članka 14. stavka 8. ZEK-a.
Broj: UsII-81/13-10 Zagreb, 19. studenoga 2015.
Predsjednica vijeća Lidija Vukičević, v. r.
