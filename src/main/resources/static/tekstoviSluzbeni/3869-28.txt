 provjeravati sve podatke koji se odnose na kvantitetu i kvalitetu roba i usluga
10. izvještavati nadležna tijela i tražiti provođenje određenog postupka ako sama nije ovlaštena izravno postupiti
11. prikupljati podatke i obavijesti od odgovornih osoba, svjedoka, vještaka i drugih osoba kad je to potrebno za obavljanje kontrole.
(2) Kontrolori mogu provesti kontrolu kod pravnih i fizičkih osoba te osoba koje su povezane s korisnikom u vezi predmetnog ulaganja.
(3) Pravne i fizičke osobe iz stavka 2. ovoga članka dužne su omogućiti obavljanje kontrole, pružiti potrebne podatke i informacije, te osigurati uvjete za nesmetani rad kontrolora.
(4) Kontrolu je moguće najaviti prije njezine provedbe pod uvjetom da se ne naruši svrha kontrole, pružajući korisniku samo nužne informacije.
V. PRIKUPLJANJE PONUDA
Prikupljanje ponuda
Članak 70.
(1) Za svaku prihvatljivu aktivnost za provedbu Podmjera 19.3. i 19.4. koja prelazi iznos od 35.000,00 HRK (bez PDV-a), odabrani LAG je obvezan prikupiti tri ponude.
(2) Odabrani LAG je u obvezi prikupiti ponude vodeći se načelima ekonomičnosti, djelotvornosti i učinkovitosti.
(3) U situaciji iz stavka 1. ovoga članka, odabrani LAG je prilikom podnošenja Zahtjeva za isplatu obvezan priložiti tri ponude za prihvatljivu aktivnost.
(4) U svrhu ispunjenja uvjeta iz stavaka 1., 2. i 3. ovoga članka odabrani LAG je dužan poslati upit za ponudu, prema najmanje tri ponuditelja ukoliko na tržištu postoje tri potencijalna ponuditelja u opsegu obuhvaćenim upitom za ponudu. U slučaju nemogućnosti ispunjavanja uvjeta o kojima je riječ odabrani LAG se obvezuje priložiti detaljno obrazloženje.
(5) Upit za ponudu treba sadržavati najmanje sljedeće elemente:
– naziv odabranog LAG-a
– podatke o odabranom LAG-u i osobi zaduženoj za komunikaciju s ponuditeljima
– opis predmeta nabave (tehnička specifikacija/troškovnik), koji se ne smije odnositi na određen predmet, marku, zaštitni znak ili izvor, patent ili specifično porijeklo, te ne smije pogodovati određenom ponuditelju. Ako se iznimno u upit za ponudu stavlja primjer proizvoda, mora se staviti i naznaka »ili jednakovrijedan«
– način dostave ponuda
– rok dostave ponuda.
(6) Odabrani LAG je između ponuda koje su pristigle kao odgovor na upit za ponude, obvezan izabrati ponudu s najnižom cijenom, a koja zadovoljava sve uvjete navedene u upitu za ponudu.
(7) Iznimno odabrani LAG ne mora odabrati ponudu s najnižom cijenom, ako za to postoje valjani razlog o čemu će LAG napisati obrazloženje. U slučaju da odabrani LAG ne navede obrazloženje s razlozima odabira ponude koja nema najnižu cijenu ili u slučaju da razlozi navedeni u obrazloženju nisu opravdani iznos prihvatljivog ulaganja će se umanjiti sukladno iznosu ponude s najnižom cijenom.
(8) Odabrani LAG ne smije pribavljati ponude od ponuditelja roba, radova i usluga s kojima je povezan vlasničkim odnosima. Ponuditelji ne smiju biti međusobno povezani vlasničkim odnosima u istom ulaganju. Pod pojmom ponuditelja smatra se poslovni subjekt koji je dostavio ponudu za predmetno ulaganje.
(9) Ako se tijekom provjere ponuda utvrdi da su informacije dostavljene od strane odabranog LAG-a i/ili ponuditelja lažne ili pogrešne, da su cijene u dostavljenim ponudama namjerno uvećane, da postoji sukob interesa između odabranog LAG-a i ponuditelja te sukob interesa između ponuditelja u istom ulaganju, Agencija za plaćanja će donijeti Odluku o odbijanju Zahtjeva za isplatu.
(10) Tijekom administrativne kontrole Agencija za plaćanja može zatražiti dokaze o vlasničkoj i/ili upravljačkoj strukturi odobrenog LAG-a i poduzetnika koji su u partnerskom i/ili povezanom odnosu s podnositeljem, kao i poslovne knjige koje je takav poduzetnik dužan voditi prema važećim zakonskim propisima o računovodstvu. Na zahtjev Agencije za plaćanja odobreni LAG je dužan dostaviti traženi dokument.
(11) Ako je ponuditelj roba, radova i usluga iz inozemstva, ponude i dokazi o vlasništvu (ukoliko budu zatraženi) moraju biti na hrvatskom ili engleskom jeziku.