 prekršene odredbe o zabrani retroaktivne primjene kaznenog zakonodavstva – u odnosu na njega je primijenjen zakon – kazneno djelo koje nije bilo propisano u trenutku kada je počinjeno. (a ne radi se o slučaju primjene blažeg zakona za počinitelja).
(...)
2. Tijekom postupka u odnosu na podnositelja Peru Vićana povrijeđene su odredbe članka 368. st. 1. i 3. ZKP-a, jer postoje okolnosti koje isključuju kazneni progon podnositelja – nastupila je relativna zastara kaznenog progona.
(...) izmišljen je kao determinirajući (koji prekida nastup relativne zastare kaznenog progona) nekakav dogovor podnositelja i III. okr. ‘iz kolovoza 1998. god. u Dubrovniku’.
Tijekom dokaznog postupka utvrđeno je da je jedina radnja koju je u svrhu ‘knjiženja’ poduzeto podnositelj potpis na ‘Zahtjevu za uknjižbu’ zemljišno-knjižnom odjelu Općinskog suda u Dubrovniku u ime Dubrovačkog primorja d.d., koji zahtjev je podnesen 06.02.1998. god.
Nakon toga podnositelj uopće nije na bilo koji način postupao vezano uz navedeni predmet uknjižbe, pa niti u ‘kolovozu 1998. god.’ kao što je to radi izbjegavanja zastare kaznenog progona konstruirala optužba u optužnom aktu. (...) bez obzira što je kazneno djelo poticanja akcesorne prirode, poticatelj – sudionik počinjenja kaznenog djela odgovara za radnje koje je sam poduzeto i to na način i u vrijeme kada ih je poduzimao ... Županijski sud u Zagrebu u svrhu ‘rješenja’ tog problema u obrazloženju pobijane presude provodi svoju ‘analizu’ u cilju dokazivanja aktivnih radnji podnositelja – traženja od III. okr. Ive Besjedice donošenje nezakonitog rješenja o uknjižbi prava vlasništva i to upravo na dan 26. kolovoza 1998. god ... u obrazloženju prvostupanjske presude ... između ostalog navodi da ‘analizira suda ukazuje na zaključak da je podnositelj koji prilikom samog podnošenja zahtjeva za uknjižbu nije dostavio potrebnu dokumentaciju, upravo u kolovozu 1998. god. svjestan da je potrebna dokumentacija zatražena i pristigla u spis predmeta, kao i svjestan sadržaja iste, od III okrivljenika Ive Besjedice zatražio da upiše pravo vlasništva u korist trgovačkog društva Dubrovačko primorje na svim nekretninama’. S obzirom da je do izrade spornog rješenja došlo isti dan kada je stavljena uredovna zabilješka o pribavljenoj dokumentaciji koja je uložena u spis predmeta, Županijski sud zaključuje da je ‘u tom trenutku (26.08.1998. god.) postojao konsenzus između III okrivljenika i podnositelja o sadržaju rješenja o upisu prava vlasništva koje je trebalo donijeti III okrivljenik ... Županijski sud ... potvrdu za utvrđenje stvarnog datuma ovog virtualnog konsenzusa između III okrivljenika i podnositelja nalazi u činjenici brzine postupanja III okrivljenika (...) u donošenju rješenja nakon pristizanja potrebne dokumentacije te u tome, uz činjenicu da je III okrivljenik ispustio u preambuli predmetnog rješenja o uknjižbi navesti i rješenje HPF-a vidi ‘jasan dokaz’ da je u kolovozu, dok se čekala dokumentacija, i došlo do traženja podnositelja za određenim postupanjem III okr. Ive Besjedice, kao i da je tada nastupila odluka III okrivljenika da udovolji tom traženju (...) Naprosto je neobjašnjivo zaključivanje suda na temelju kojeg je ‘sa sigurnošću utvrdio’ kada je podnositelj navodno izvršio radnju poticanja III okrivljenika.«
IV. MJERODAVNO PRAVO
12. Članci 37. i 291. KZ-a/11 mjerodavni za konkretan slučaj glase:
»Poticanje
Članak 37.
(1) Tko drugoga s namjerom potakne na počinjenje kaznenog djela, kaznit će se kao da ga je sam počinio.
(2) Tko drugoga s namjerom potakne na počinjenje kaznenog djela za koje je pokušaj kažnjiv, a djelo ne bude niti pokušano, kaznit će se kao za pokušaj toga kaznenoga djela.
(3) U slučaju neprikladnog pokušaja poticanja, poticatelj se može osloboditi kazne.«
»Zlouporaba položaja i ovlasti
Članak 291.
(1) Službena ili odgovorna osoba koja iskoristi svoj položaj ili ovlast, prekorači granice svoje ovlasti ili ne obavi dužnost pa time sebi ili drugoj osobi pribavi korist ili drugome prouzroči štetu, 