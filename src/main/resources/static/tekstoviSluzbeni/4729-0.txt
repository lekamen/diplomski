97 24.10.2016 Pravilnik o sadržaju, vremenu i načinu polaganja završnog ispita te sadržaju potvrde o završnom ispitu u Državnoj školi za pravosudne dužnosnike
PRAVOSUDNA AKADEMIJA
2078
Na temelju članka 7., 13. podstavak 7, 33., 33.a, 34., 35. i 36. Zakona o Pravosudnoj akademiji (»Narodne novine« broj 153/09, 127/10 i 82/15), Upravno vijeće Pravosudne akademije donosi
PRAVILNIK
O SADRŽAJU, VREMENU I NAČINU POLAGANJA ZAVRŠNOG ISPITA TE SADRŽAJU POTVRDE O ZAVRŠNOM ISPITU U DRŽAVNOJ ŠKOLI ZA PRAVOSUDNE DUŽNOSNIKE
I. UVODNI DIO
Članak 1.
(1) Ovim pravilnikom uređuje se sadržaj, vrijeme i način polaganja završnog ispita u Državnoj školi za pravosudne dužnosnike (u daljnjem tekstu: Škola), način ocjenjivanja kandidata, način bodovanja i druga pitanja značajna za polaganje završnog ispita koji se polaže pred Povjerenstvom za polaganje završnog ispita u Državnoj školi za pravosudne dužnosnike (u daljnjem tekstu: Povjerenstvo).
(2) Pravilnikom se uređuje i sadržaj potvrde o završnom ispitu koju izdaje Povjerenstvo te sadržaj potvrde o završenoj Školi koju izdaje Pravosudna akademija (u daljnjem tekstu: Akademija).
Članak 2.
Izrazi u ovom pravilniku korišteni u muškom rodu rodno su neutralni, odnosno na jednak način obuhvaćaju muški i ženski rod.
II. POSTUPAK PRIJAVLJIVANJA I UVJETI ZA POLAGANJE ISPITA
Članak 3.
(1) Polaganje završnog ispita organizira Akademija u skladu sa Zakonom o Pravosudnoj akademiji, i to najmanje dva puta godišnje.
(2) Na završnom ispitu provjerava se i ocjenjuje je li i u kojoj mjeri kandidat stekao znanja i vještine za samostalno, odgovorno, neovisno i nepristrano obnašanje dužnosti suca općinskog, trgovačkog, upravnog i prekršajnog suda odnosno zamjenika općinskog državnog odvjetnika.
(3) Akademija je dužna na svojim mrežnim stranicama objaviti popis literature za završni ispit, program Državne škole za pravosudne dužnosnike te ostale materijale korištene prilikom provođenja teorijskog dijela stručnog obrazovanja, kao i ogledni primjerak testa za polaganje završnog ispita.
Članak 4.
Polaganju završnog ispita mogu pristupiti:
– kandidati koji su kao polaznici Škole redovno pohađali teorijski dio i stručne radionice te izradili propisani broj obveznih obrazloženih odluka tijekom praktičnog dijela koji se provodi na sudu i državnom odvjetništvu, a prema potrebi i u državnim tijelima.
– osobe koje nisu pohađale Školu, a koje su nakon položenog pravosudnog ispita najmanje četiri godine radile na pravnim poslovima.
Članak 5.
(1) Rokovi za polaganje završnog ispita objavit će se na mrežnim stranicama Akademije, kao i zadnji dan roka do kojega kandidati mogu podnijeti Akademiji prijave za polaganje završnog ispita.
(2) Kandidati su u prijavi dužni naznačiti svoj odabir između ispita za suce ili zamjenike državnog odvjetnika te između kaznene i građanske grane prava.
(3) Ako kandidat ne izlazi na ispit prvi put, u prijavi je dužan navesti vrijeme kada je prvi put pristupio polaganju završnog ispita.
(4) Kandidati iz članka 4. podstavka 2. dužni su, uz prijavu koju podnose Akademiji, dostaviti, u izvorniku ili ovjerenoj preslici, potvrdu o položenom pravosudnom ispitu, potvrdu o radnom iskustvu na pravnim poslovima nakon položenog pravosudnog ispita i dokaz o uplati naknade za pristup polaganju završnog ispita, kao i adresu elektroničke pošte na koju će kandidat zaprimati obavijesti.
(5) Ako je kandidat osoba s invaliditetom te postoji potreba za dodatnim pomagalima, prijavi je dužan priložiti zahtjev i vjerodostojnu liječničku dokumentaciju.
Članak 6.
(1) U odnosu na kandidate polaznike Škole, tajnik Povjerenstva provjerava jesu li ispunjeni svi uvjeti za polaganje završnog ispita te izrađuje obrazloženi prijedlog odluke o ispunjavanju uvjeta za polaganje završnog ispita za polaznike Škole. Obrazloženi prijedlog odluke dostavlja se ravnatelju Akademije koji donosi odgovarajuću odluku o ispunjavanju uvjeta.
(2) Ispunjavanjem uvjeta smatra se pohađanje najmanje 85% programa Škole. U posebno opravdanim slučajevima dužih 