29 01.04.2016 Pravilnik o sadržaju, metodama i načinu provedbe psihološkog testiranja
DRŽAVNO SUDBENO VIJEĆE
819
Na temelju članka 56. stavak 5. Zakona o Državnom sudbenom vijeću (»Narodne novine«, broj 116/10, 57/11, 130/11, 13/13 – Odluka Ustavnog suda Republike Hrvatske broj U-I-5991/2012, 28/13 i 82/15, u daljnjem dijelu teksta: ZDSV), Državno sudbeno vijeće (u daljnjem dijelu teksta: Vijeće), na 35. sjednici održanoj 4. ožujka 2016. donijelo je
PRAVILNIK
O SADRŽAJU, METODAMA I NAČINU PROVEDBE PSIHOLOŠKOG TESTIRANJA
Članak 1.
(1) Ovim Pravilnikom propisuje se:
– sadržaj, metode i postupak provođenja psihološkoga testiranja kandidata koji su završili Državnu školu za pravosudne dužnosnike, te osoba iz članka 33a. Zakona o pravosudnoj akademiji (»Narodne novine« broj, 137/09, 127/10 i 82/15), koje su položile završni ispit bez pohađanja Državne škole za pravosudne dužnosnike, a koji se kandidiraju suca općinskog, trgovačkog, prekršajnog i upravnog suda, radi utvrđivanja sposobnosti kandidata za obnašanje pravosudne dužnosti te
– način određivanja ovlaštene pravne osobe za provođenje psihološkog testiranja.
(2) Izrazi koji se koriste u ovom Pravilniku u muškom rodu, uporabljeni su neutralno i odnose se na jednak način na muški i ženski rod.
Članak 2.
Psihološko testiranje koje prethodi mišljenju o sposobnosti kandidata za obnašanje sudačke dužnosti, u skladu s člankom 56. stavak 5. ZDSV-a, provodi ovlaštena pravna osoba koju odredi Vijeće.
Članak 3.
Vijeće će na psihološko testiranje uputiti kandidata za oglašeno slobodno mjesto suca, koji je završio Državnu školu za pravosudne dužnosnike, te osobe iz članka 33a. Zakona o pravosudnoj akademiji (»Narodne novine« broj 137/09, 127/10 i 82/15), koje su položile završni ispit bez pohađanja Državne škole za pravosudne dužnosnike, koji ispunjava uvjete za suca, koji je podnio pravovremenu i potpunu prijavu na oglas za oglašeno slobodno mjesto suca općinskog, trgovačkog, prekršajnog i upravnog suda.
Članak 4.
Psihološki test se sastoji od pisanog dijela te kraćeg razgovora (intervju) s kandidatom.
Članak 5.
Psihološka sposobnost kandidata iz članka 3. ovoga Pravilnika utvrđuje se na psihološkom testiranju, prema mjerilima:
– test opće intelektualne sposobnosti,
– višedimenzionalni upitnik osobnosti,
– polustrukturirani psihologijski intervju.
Članak 6.
Vijeće će kandidatima iz članka 3. ovog Pravilnika uputiti poziv za pristup psihološkom testiranju.
Članak 7.
Organizaciju provođenja, kontrolu i evidenciju pravodobnog obavljanja psihološkog testiranja obavlja Vijeće.
Članak 8.
Ovlaštena pravna osoba će donijeti mišljenje o svakom od kandidata koji su pozvani na pristup psihološkom testiranju u roku od tri (3) dana od provedenog psihološkog testiranja, te ga dostaviti Vijeću.
Članak 9.
(1) Ovlaštena pravna osoba psihološku sposobnost kandidata iz članka 3. ovog Pravilnika u svojem mišljenju iz članka 8. ovog Pravilnika utvrđuje kao:
– sposoban za obnašanje dužnosti suca, ili
– nesposoban za obnašanje dužnosti suca,
(2) Mišljenje kojim je utvrđena nesposobnost za obnašanje dužnosti suca ovlaštena pravna osoba mora obrazložiti.
(3) Mišljenje iz članka 8. ovog Pravilnika važi najdulje godinu dana od dana njegova donošenja.
Članak 10.
Ovlaštena pravna osoba odgovara za rad Vijeću.
Članak 11.
(1) Ovlaštena pravna osoba koja obavlja psihološko testiranje kandidata dužna je voditi posebnu evidenciju i čuvati dokumentaciju svih pregledanih kandidata. Posebna evidencija vodi se u obliku kartoteke koju čine rezultati psiholoških testova i intervjua.
(2) Na poseban zahtjev Vijeća ovlaštena pravna osoba dužna je dostaviti podatke iz evidencije i dokumentaciju iz stavka 1. ovog članka.
Članak 12.
Obrasci mišljenja ovlaštene pravne osobe nalaze se u Prilogu 1. i 2., koji su sastavni dio ovog Pravilnika.
Članak 13.
Ovaj Pravilnik stupa na snagu osmog dana od dana objave u »Narodnim novinama«.
Broj: OU-25/16
Zagreb, 4. ožujka 2016.
Predsjednik Državnog sudbenog vijeća Željko Šarić, v. r.
PRILOG 1.