 toga I-stup. odluka donijeta na zakonit način.
Nasuprot, podnositelj ustavne tužbe smatra da je odredbom čl. 29. st. 4. Ustava RH izrijekom propisano da dokazi pribavljeni na nezakonit način ne mogu se uporabiti u sudskom postupku, pri čemu je ova odredba općenitog karaktera i samim time trebala bi se odnositi na sve sudske postupke kako građanske, tako i kaznene.
Da su u nižestupanjskim postupcima donesene odluke na temelju nezakonitih dokaza, na to upućuju slijedeći navodi.
Analizom cjelokupnog spisa evidentno je da obitelj pokojnika, a poglavito podnositelj ustavne tužbe, kao otac, nisu znali sve do sudskog vještačenja da je pokojnom sinu podnositelja ustavne tužbe, osim krvi izuzet i dio bedrene kosti te drugi dijelovi tijela.
Iz spisa je također evidentno da liječnik obducent nije imao takvu naredbu istražnog suca, niti je smio ili mogao, s obzirom na Zakon o zdravstvenoj zaštiti i Pravilnik o načinu pregleda umrlih izuzeti pojedine dijelove tijela pokojnika, bez odobrenja rodbine pokojnika.
Za slučaj da je liječnik patolog poduzeo sve što je poduzeo, o tome mora postojati zapisnik, te evidencija organa tijela pokojnika, kako bi se otklonila svaka sumnja da se upravo radi o dijelovima tijela pokojnog M. M.
Kako se ovaj postupak vodio po novom Zakonu o parničnom postupku, I-stup. sud nije mogao naložiti vještačenje kod Medicinskog fakulteta u Osijeku na način da se podaci o obdukciji dostavljaju izravno Medicinskom fakultetu u Osijeku, bez znanja i uvida u tu dokumentaciju od strane podnositelja ustavne tužbe, posebno Medicinski fakultet u Osijeku nije mogao niti smio, niti je za to imao odobrenje I-stup. suda da izravno traži od Opće bolnice dr. J. B., Službe za patologiju i sudsku medicinu da im se dostave dijelovi tijela pokojnika, a kako je to postupljeno.
Liječnik službe za patologiju dr. Krunoslav Jakovina nije smio bez odobrenja suda, a I-stup. sud nije smio bez odobrenja kaznenog suda, kao i odobrenja podnositelja ustavne tužbe, dijelove tijela pokojnog M. M. dostavljati Medicinskom fakultetu u Osijeku.
Posebnu sumnju u pravilnost rada Medicinskog fakulteta u Osijeku otvara činjenica da se DNA analiza nije mogla provesti na izuzetim uzorcima krvi, što je neuobičajen podatak, već je ta analiza rađena na temelju uzorka kosti, a da o tome uzorku kosti ne postoji verificirana dokumentacija potvrđena od sudske vlasti kao i odobrenja sudskih vlasti za takav postupak, te odobrenja podnositelja ustavne tužbe.
Iznijeto postupanje nesumnjivo je nezakonito, jer je provedeno ne samo protivno odredbama ZPP, već i Zakona o zdravstvenoj zaštiti i Pravilnika o načinu pregleda umrlih osoba.
Pribavljeni dokaz na iznijeti način nesumnjivo predstavlja nezakonit dokaz i prema odredbi čl. 29. st. 4. Ustava RH nije mogao biti uporabljen u pobijanoj pravnoj stvari, niti je sud na temelju takvog nezakonitog dokaza mogao donijeti svoju odluku.«
Podnositelj nadalje navodi sudsku praksu Vrhovnog suda za koju smatra da govori u prilog njegovim tvrdnjama o odlučivanju sudova na temelju nezakonitih dokaza te također spominje i praksu Europskog suda za ljudska prava u predmetima »Komasinski c/a Austrija (1989)« i »Kovač c/a Hrvatska (2007)«. Zaključno, predlaže usvajanje ustavne tužbe, ukidanje presuda Općinskog suda u Slavonskom Brodu i Županijskog suda u Slavonskom Brodu te vraćanje predmeta na ponovni postupak.
IV. OCJENA USTAVNOG SUDA
5. Polazeći od obrazloženja ustavne tužbe, Ustavni sud je istu razmatrao s aspekta eventualne povrede ustavnog prava zajamčenog člankom 29. stavkom 1. Ustava, koji u relevantnome dijelu glasi:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama...
(...)«
6. Sadržaj ustavnog prava na pravično suđenje ograničen je na jamstva pravičnog suđenja pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje povreda u postupcima pred sudovima te na temelju toga, sagledavajući 