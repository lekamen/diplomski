 uređaja (osim kočnih) s drugim jedinicama,
b) čelnu slavinu pneumatskog sustava za napajanje ostalih pneumatskih uređaja s drugim jedinicama,
c) energetsko i komunikacijsko sučelje za povezivanje s drugim jedinicama.
(5) Odbojnici teretnog vagona moraju biti sukladni normi HRN EN 15551, a vučni uređaj sukladan normi HRN EN 15566.
(6) Vodoravna simetrala vučne kuke teretnog vagona mora se nalaziti na visini između 920 mm i 1045 mm iznad GRT. Nijedan dio zavojnog kvačila teretnog vagona ne smije biti u prostoru koji obuhvaća 140 mm iznad GRT.
(7) Odbojnici teretnog vagona moraju imati os u istoj vodoravnoj ravnini na visini od 940 mm do 1065 mm mjereno od GRT.
(8) Teretni vagon mora na čelu imati slobodan prostor za sigurni rad manevarskog osoblja (Bernski prostor) sukladno WAG TSI.
Članak 20.
(1) Vučno vozilo i drugo vozilo s upravljačnicom moraju biti opremljeni sljedećim uređajima:
a) brzinomjerni uređaj na svakom upravljačkom mjestu s točnošću pokazivanja ± 2%,
b) kontroler na svakom upravljačkom mjestu,
c) impulsni budnik koji je aktivan ako je brzina vožnje veća od 20 km/h ili je prevaljeni put dulji od 100 metara, a koji je zaštićen od nekontroliranog isključenja,
d) uređaj za automatsku zaštitu vlaka (autostop uređaj),
e) radiodispečerski uređaj ili drugi uređaj za govornu vezu i prijenos informacija ako je vozilo namijenjeno za upravljanje u jednoposjedu, kompatibilan s podsustavom primijenjenim na pruzi, osim motornog vozila za posebne namjene,
f) uređaj za vođenje vlaka i kabinsku signalizaciju ako je vozilo namijenjeno za vožnju brzinom većom od 160 km/h, kompatibilan s uređajem na pruzi,
g) uređaj za pjeskarenje,
h) dvije ručne zaustavne papuče za manevarske lokomotive a za sva ostala vučna vozila po 4 (četiri) ručne zaustavne papuče tipa UIC 60,
i) plug na vučnom vozilu namijenjenom za vožnju brzinom većom od 100 km/h.
(2) Vozilo za prijevoz putnika mora biti opremljeno sljedećim uređajima i opremom:
a) ulazno-izlazna vrata koja odgovaraju funkcionalnim zahtjevima za zatvaranje i blokadu sukladno objavi UIC 560, pri čemu je maksimalna brzina kretanja vozila pri kojoj je moguće obaviti otpuštanje vrata radi otvaranja definirana u TSI LOC&PAS,
b) sanitarni čvor (WC, umivaonik),
c) sustav za grijanje, ventilaciju i klimatizaciju putničkog prostora sukladno objavi UIC 553,
d) prolazni vodovi za električno grijanje, kod putničkih vagona.
(3) Vrata na prtljažnom vagonu i prtljažnim odjeljcima koja se otvaraju posmično moraju biti osigurana od slučajnog zatvaranja, a slobodan otvor koji se pri tome mora osigurati iznosi najmanje 300 mm.
Članak 21.
Vučno vozilo i vozilo s upravljačnicom koja su građena za brzinu vožnje veću od 100 km/h moraju biti opremljena reflektorom za osvjetljavanje kolosijeka.
Članak 22.
Vaganje vučnih vozila, vozila za prijevoz putnika i vozila za posebne namjene potrebno je obaviti sukladno normi HRN EN 15528.
Članak 23.
(1) Natpisi i oznake na oplati vozila teretnih vagona moraju biti sukladni normi HRN EN 15877-1.
(2) Natpisi i oznake na oplati putničkih vagona, vučnih jedinica, lokomotiva i vozila za posebne namjene s vlastitim pogonom moraju biti sukladni normi HRN EN 15877-2.
Članak 24.
(1) Uređaji i oprema prometno-upravljačkog i signalno-sigurnosnog podsustava ugrađeni na vozilu moraju ispunjavati uvjete i biti kompatibilni s odgovarajućim pružnim uređajima koji su propisani propisom kojim se uređuju tehnički uvjeti za prometno-upravljački i signalno-sigurnosni željeznički infrastrukturni podsustav.
(2) Uređaji za automatsku zaštitu vlaka (autostop uređaji) ugrađeni na vozilu moraju biti kompatibilni s pružnim sustavima zaštite i nadzora vlaka razreda B ugrađenima na željezničkoj infrastrukturi koji su utvrđeni u tehničkom dokumentu Europske agencije za željeznice »Popis CCS sustava razreda B«, ERA/TD/2011-11 (INDUSI/PZB).
(3) Uređaji za elektroničku komunikaciju ugrađeni na vozilu moraju biti kompatibilni sa sustavima za elektroničku komunikaciju ugrađenima na željezničkoj infrastrukturi.
