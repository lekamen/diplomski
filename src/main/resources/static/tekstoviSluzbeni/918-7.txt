 ograničenom odgovornošću, za upravljanje, građenje i održavanje autocesta (u daljnjem tekstu: HAC);
2) tri koncesijska društva za građenje, upravljanje i održavanje autocesta i objekata s naplatom:
– Autocesta Rijeka – Zagreb d.d. (u daljnjem tekstu: ARZ), koja upravlja mrežom dugom 181,7 km, pri čemu ARZ ima koncesiju za ubiranje cestarina, upravljanje i održavanje autoceste Rijeka – Zagreb do veljače 2031. godine,
– Autocesta Zagreb – Macelj d.o.o., koncesionar u privatnom vlasništvu koji upravlja autocestom Zagreb-Macelj dugom 60 km,
– Bina-Istra d.d., koncesionar u privatnom vlasništvu koji upravlja Jadranskom autocestom (tzv. Istarskim ipsilonom) dugom 141 km.
16.1. HAC i ARZ u vlasništvu su države. U nastavku se prikazuju temeljni podaci o tim dvama društvima, budući da je zbog njih Vlada pokrenula pravni posao dodjele koncesije za javne usluge upravljanja izgrađenim autocestama i njihovog održavanja.
a) Hrvatske autoceste d.o.o.
17. HAC je u stopostotnom vlasništvu Republike Hrvatske. Njegova je glavna zadaća upravljanje, izgradnja i održavanje autocesta.
Prema dokumentu »Tema 'Monetizacija' – Podaci o Hrvatskim autocestama d.o.o.« iz kolovoza 2012. (http://www.mppi.hr/UserDocsImages/HAC-info_hr.pdf), HAC je registriran i započeo je s radom 11. travnja 2001. Osnovan je na temelju Odluke Vlade o podjeli i preoblikovanju Hrvatske uprave za ceste u društva Hrvatske autoceste d.o.o. i Hrvatske ceste d.o.o., sukladno Zakonu o izmjenama i dopunama Zakona o javnim cestama (»Narodne novine« broj 27/01.). Prilikom osnivanja, preuzeo je na upravljanje i održavanje 355,8 km autocesta.
Do 2008. HAC je imao status izvanproračunskog korisnika, a usvajanjem Izmjena i dopuna Državnog proračuna za 2008. godinu (»Narodne novine« broj 82/08.) od 1. srpnja 2008. njegov se status izmijenio sukladno metodologiji ESA 95 (to jest Europskog sustava nacionalnih računa 1995.) te HAC više ne ulazi u konsolidirani proračun države već u sektor nefinancijskih poduzeća.
Prema metodologiji ESA 95, 50% troškova poslovanja HAC-a, uključujući amortizaciju autocesta, mora biti pokriveno vlastitim prihodima. Ni troškovi ni prihodi ne uključuju financijske rashode odnosno prihode. HAC je u kolovozu 2012. pod upravljanjem i održavanjem imao ukupno 868 km autocesta. U praksi, HAC je u to vrijeme bio odgovoran za upravljanje ili razvoj sljedećih dionica autocesta:
– A1 Bosiljevo (A6) – Split – Ravča – Ploče
– A3 Bregana – Zagreb (A1, A2, A4, A11) – Slavonski Brod – Sredanci (A5) – Županja – Lipovac
– A4 Ivanja Reka (A3) – Varaždin – Goričan
– A5 Sredanci (A3) – Đakovo – Osijek
– A11 Jakuševec (A3) – Velika Gorica – Buševec.
Od 2001. do 2011. HAC je u izgradnju autocesta uložio ukupno 35,7 mlrd. kn, a u izvanredno održavanje 1,6 mlrd. kn, što je ukupno investicijsko ulaganje u autoceste 37,3 mlrd. kuna.
b) Autocesta Rijeka – Zagreb d.d.
18. Prema dokumentu »Autocesta Rijeka – Zagreb d.d. – Stanje Društva na dan 31.12.2011.« (http://www.mppi.hr/UserDocsImages/ARZ-info_hr.pdf; pristup: 18. ožujka 2015.), Vlada je u prosincu 1997. donijela Odluku o osnivanju dioničkog društva Autocesta Rijeka – Zagreb d.d. U okviru restrukturiranja cestovne mreže Republike Hrvatske, ARZ-u je dodijeljena koncesija na 28 godina s ciljem zatvaranja financijske konstrukcije, građenja, gospodarenja i održavanja autoceste Rijeka – Zagreb, te njenih cestovnih i pratećih objekata na cestovnom zemljištu.
ARZ je započeo s radom 15. ožujka 1998., čime je preuzeo funkciju projektiranja, pripreme i vođenja nastavka građenja autoceste Rijeka – Zagreb. Gospodarska svrha ARZ-a je zatvaranje financijske konstrukcije, građenje, gospodarenje i održavanje navedene autoceste i njezinih cestovnih te pratećih objekata na cestovnom zemljištu u sklopu ostvarivanja prava iz koncesijskog ugovora.
Na sjednici Vlade 2. kolovoza 2007. donesena je Odluka o izmjenama i dopunama Odluke o osnivanju Društva Autocesta Rijeka – Zagreb d.d. i dodjeli koncesije za građenje i gospodarenje autocestom. Na toj je osnovi