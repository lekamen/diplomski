121 04.11.2015 Pravilnik o Upisniku regionalnih koordinatora i lokalnih razvojnih agencija
MINISTARSTVO REGIONALNOGA RAZVOJA I FONDOVA EUROPSKE UNIJE
2294
Na temelju članka 31. stavak 2. Zakona o regionalnom razvoju Republike Hrvatske (»Narodne novine«, broj 147/14), potpredsjednik Vlade Republike Hrvatske i ministar regionalnoga razvoja i fondova Europske unije donosi
PRAVILNIK
O UPISNIKU REGIONALNIH KOORDINATORA I LOKALNIH RAZVOJNIH AGENCIJA
I. OPĆE ODREDBE
Članak 1.
Ovim Pravilnikom propisuje se način vođenja Upisnika regionalnih koordinatora i lokalnih razvojnih agencija (u daljnjem tekstu: Upisnik), uvjeti za upis u Upisnik, postupak upisa, brisanje iz Upisnika te obrasci koji se koriste u vođenju Upisnika.
II. NADLEŽNOST ZA USTROJAVANJE I VOĐENJE UPISNIKA
Članak 2.
Upisnik vodi ministarstvo nadležno za regionalni razvoj (u daljnjem tekstu: Ministarstvo).
III. UVJETI ZA UPIS U UPISNIK
Regionalni koordinatori
Članak 3.
(1) U Upisnik se kao regionalni koordinatori upisuju:
a) upravna tijela županija, odnosno upravno tijelo Grada Zagreba, ustrojena za obavljanje poslova koordinacije i poticanja regionalnog razvoja u skladu s posebnim propisom;
b) regionalne razvojne agencije, osnovane kao javne ustanove odnosno trgovačka društva.
(2) Osnivač regionalnog koordinatora koji se upisuje u Upisnik je jedinica područne (regionalne) samouprave, a suosnivači mogu biti jedinice lokalne samouprave te druga javnopravna tijela s područja županije.
(3) Za regionalnog koordinatora na razini županije odnosno Grada Zagreba može biti određeno samo jedno upravno tijelo, javna ustanova ili trgovačko društvo.
Lokalne razvojne agencije
Članak 4.
(1) U Upisnik se može upisati i lokalna razvojna agencija ili lokalna akcijska grupa (LAG) kada za potrebe jedinice lokalne samouprave obavlja poslove koordinacije i poticanja lokalnog razvoja (u daljnjem tekstu: lokalna razvojna agencija).
(2) Za područje jedinice lokalne samouprave u Upisnik može biti upisana samo jedna lokalna razvojna agencija.
IV. POSTUPAK UPISA
Članak 5.
(1) Županija odnosno Grad Zagreb ili jedinica lokalne samouprave (u daljnjem tekstu: podnositelj zahtjeva) podnosi zahtjev za upis u Upisnik na propisanom obrascu (Prilog 1 ovog Pravilnika), koji je sastavni dio ovog Pravilnika.
(2) Uz popunjeni obrazac zahtjeva za upis u Upisnik podnositelj zahtjeva obavezno dostavlja:
a) akt kojim je ustrojen regionalni koordinator ili lokalna razvojna agencija
b) opis svih poslova
c) organigram cjelokupne organizacijske strukture uz posebno naznačene organizacijske cjeline koje obavljaju poslove od općeg gospodarskog interesa
d) podatke o broju zaposlenih, stupnju njihova obrazovanja, struci, godinama radnog iskustva, uz poseban naglasak na podatke o zaposlenicima koji obavljaju poslove od općeg gospodarskog interesa
e) ime i prezime, OIB te funkcija odgovorne osobe
f) ime i prezime kontakt osobe
g) potpisanu izjavu čelnika tijela podnositelja zahtjeva.
(3) Sadržaj izjave iz stavka 2. točke g) ovog članka naveden je u Prilogu 2, koji je sastavni dio ovog Pravilnika.
(4) U slučaju da uz zahtjev iz stavka 1. ovoga članka nije dostavljena dokumentacija iz stavka 2. ovoga članka, Ministarstvo će pozvati podnositelja zahtjeva da dostavi odnosno upotpuni zahtjev u roku od 15 dana.
(5) Ministarstvo će u roku od 30 dana od dostavljanja uredne dokumentacije zatražiti od Tijela nadležnog za provedbu akreditacijskog postupka (u daljnjem tekstu: Tijelo) da započne postupak procjene sposobnosti (akreditacijski postupak) regionalnih koordinatora za obavljanje poslova od općeg gospodarskog interesa.
(6) Ministarstvo upisuje regionalnog koordinatora u Upisnik nakon izdavanja rješenja o statusu regionalnog koordinatora.
(7) Ministarstvo upisuje lokalnu razvojnu agenciju u Upisnik nakon što utvrdi da je dokumentacija iz stavka 2. ovog članka uredna i potpuna.
V. POTVRDA O UPISU U UPISNIK
Članak 6.
O izvršenom upisu u Upisnik Ministarstvo dostavlja potvrdu podnositelju zahtjeva i regionalnom koordinatoru odnosno