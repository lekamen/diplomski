povrede njihovih ustavnih prava koje navode u ustavnoj tužbi.
6.4. Podnositelji u ustavnoj tužbi ističu prigovor (koji su isticali i u žalbi) da je prvostupanjski sud donio dopunsku presudu bez preotvaranja glavne rasprave. Ustavni sud napominje da je u pogledu navedenog prigovora drugostupanjski sud jasno obrazložio da su za donošenje dopunske presude bile ispunjene pretpostavke iz članka 340. stavaka 2. i 4. ZPP-a, s obzirom da je zahtjev u vezi kojeg je donesena dopunska presuda dovoljno raspravljen, da je presudu donijela ista sutkinja koja je donijela i prethodnu presudu (od 30. travnja 2014.) te da iz tog razloga nije trebalo ponovno otvarati glavnu raspravu. Stoga, Ustavni sud navedeni prigovor ocjenjuje neosnovanim.
6.5. Nadalje, podnositelji u ustavnoj tužbi navode da je prvopodnositelj u žalbi na dopunsku presudu dostavio »rješenje o provođenju istrage ODO Zadar«, koje predstavlja novu činjenicu, koja nije uvažena od strane drugostupanjskog suda. Ustavni sud je uvidom u spis predmeta utvrdio da se na navode prvopodnositelja, koje je isticao i prethodno, tijekom parničnog postupka (na zadnjem ročištu održanom 20. ožujka 2014.), a koji se odnose na nasilničko ponašanje majke C. B. prema mldb. djeci, prvostupanjski sud očitovao u presudi od 30. travnja 2014. godine.
Ustavni sud, nadalje, napominje da iz činjenica navedenih u točki 2. ove odluke proizlazi da je u pogledu kaznenih djela koje se stavljaju na teret majci C. B. podignuta optužnica 11. ožujka 2015. (a potvrđena 11. lipnja 2015.), dakle, nakon što je prvostupanjski sud već donio presudu od 30. travnja 2014. i dopunsku presudu od 23. lipnja 2014. Također se napominje da se radi o još uvijek nepravomoćnom kaznenom postupku koji se vodi protiv iste te da je sukladno članku 12. stavku 3. ZPP-a u parničnom postupku »sud u pogledu postojanja kaznenog djela i kaznene odgovornosti učinioca vezan za pravomoćnu presudu kaznenog suda kojom se optuženik oglašava krivim«.
6.6 U ustavnoj tužbi podnositelji ističu prigovor pristranosti sutkinje (I. P.). Uvidom u parnični spis utvrđeno je da je prvopodnositelj podnio zahtjev za izuzeće sutkinje u konkretnom predmetu, međutim navedeni zahtjev odbijen je kao neosnovan rješenjem predsjednika Županijskog suda u Zadru od 17. ožujka 2014. broj: 29 Su-152/14. Također, nakon što je prvopodnositelj ponovno dostavio isti zahtjev za izuzeće, predsjednik Županijskog suda u Zadru je rješenjem od 20. veljače 2015. broj: 29 Su-87/15 navedeni zahtjev odbacio. Stoga su, budući da je predsjednik Županijskog suda u Zadru donio i obrazložio odluku povodom zahtjeva prvopodnositelja za izuzećem sutkinje te da tijekom daljnjeg postupka (kao ni u ustavnoj tužbi) podnositelji prigovore o pristranosti sutkinje nisu potkrijepili konkretnim i osnovanim razlozima, navedeni prigovori ocjenjeni neosnovanim.
7. U odnosu na praksu Ustavnog suda (odluka broj: U-III-5036/2011 od 31. svibnja 2012., www.usud.hr), na koju se podnositelji pozivaju u ustavnoj tužbi, Ustavni sud napominje da se u tom slučaju ne radi o istovjetnoj činjeničnoj i pravnoj situaciji koja bi se mogla primijeniti na konkretan slučaj. Stoga, pozivanje podnositelja na navedenu praksu Ustavni sud ocjenjuje irelevantnim za ocjenjivanje osnovanosti konkretne ustavne tužbe.
8. Nastavno navedenom, Ustavni sud utvrđuje da su u konkretnoj pravnoj stvari prvostupanjski i drugostupanjski sud presude donijeli sukladno mjerodavnom pravu Republike Hrvatske te da su pravna stajališta obrazložena valjano, jasno i na ustavnopravno prihvatljiv način. Također je razvidno da su podnositelji bili u mogućnosti pratiti postupak i sudjelovati u njemu te poduzimati sve zakonom dopuštene postupovne radnje i ulagati redovni pravni lijek.
U konkretnom slučaju, Ustavni sud je iz spisa predmeta ocijenio da su neosnovani podnositeljevi navodi da su sudovi na bilo koji način pokazali samovolju prilikom primjene materijalnopravnih i procesnopravnih odredaba. Primjena materijalnog prava također je, kao i ocjena dokaza,