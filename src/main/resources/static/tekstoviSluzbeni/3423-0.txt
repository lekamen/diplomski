25 23.03.2016 Odluka Ustavnog suda Republike Hrvatske broj: U-IIIA-6518/2014 od 17. veljače 2016.
USTAVNI SUD REPUBLIKE HRVATSKE
772
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Mato Arlović, Slavica Banić, Mario Jelušić, Aldo Radolović i Miroslav Šeparović, članovi Vijeća, odlučujući o ustavnoj tužbi koju je podnijela Ružica Zrilić iz Zadra koju zastupaju odvjetnici iz Odvjetničkog društva Franko Kotlar, Ana Vidov i partneri sa sjedištem u Zadru, na sjednici održanoj 17. veljače 2016. jednoglasno je donio
ODLUKU
I. Ustavna tužba se usvaja.
II. Vrhovni sud Republike Hrvatske dužan je donijeti odluku u predmetu koji se vodi pred tim sudom pod brojem: Rev-686/2014 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositeljici ustavne tužbe, Ružici Zrilić iz Zadra, Ivana Meštrovića 6, određuje se primjerena naknada zbog povrede ustavnog prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), u iznosu od 11.400,00 kn.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositeljica je 13. ožujka 2013. Županijskom sudu u Zadru podnijela zahtjev za zaštitu prava na suđenje u razumnom roku zbog dugotrajnosti postupka koji se vodio pred Općinskim sudom u Zadru pod brojem: P-2248/09.
Županijski sud u Zadru se rješenjem broj: Gzp-187/13-11 od 3. rujna 2014. oglasio stvarno nenadležnim te predmet ustupio Ustavnom sudu na daljnji postupak, pozivom na članak 27. Zakona o sudovima (»Narodne novine« broj 27/11., 57/11. i 130/11.), budući da je utvrdio kako je spis u povodu revizije dostavljen Vrhovnom sudu Republike Hrvatske.
Zahtjev podnositeljice za zaštitu prava na suđenje u razumnom roku smatra se ustavnom tužbom, podnesenom na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon).
I. ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom ustavnom tužbom, primjenom članka 63. Ustavnog zakona, na temelju navoda ustavne tužbe i uvida u presliku parničnog spisa Općinskog suda u Zadru broj: P-2316/09 (s kojim je spojen spis broj: P-2248/09) utvrdio pravno relevantne činjenice za odlučivanje o povredi ustavnog prava podnositeljice, zajamčenog člankom 29. stavkom 1. Ustava.
Parnični postupak pokrenut je pod brojem P-2316/09 pred Općinskim sudom u Zadru 13. ožujka 2009. tužbom Dubravke Zrilić protiv podnositeljice radi utvrđenja ništavosti oporuke.
Odgovor na tužbu podnositeljica je dostavila sudu 10. travnja 2009.
Podnescima od 25. studenoga 2009. i 22. siječnja 2010. tužiteljica je požurila sud na postupanje.
Očitovanje na odgovor na tužbu tužiteljica je dostavila sudu 7. travnja 2010., a 8. travnja 2010. očitovala se na dosadašnji tijek postupka.
Prvo ročište održano je 17. svibnja 2010.
Podneskom od 26. svibnja 2010. tužiteljica je predložila da je sud sasluša u svojstvu svjedoka.
Ročišta su zatim održana 8. lipnja 2010. i 17. rujna 2010.
Na ročištu održanom 8. studenoga 2010. doneseno je rješenje o provođenju jedinstvenog postupka pod brojem P-2248/09 s predmetom P-2316/09.
Sljedeća ročišta održana su 20. siječnja 2011. i 21. ožujka 2011.
Dopisima od 5. travnja 2011. sud je zatražio od Opće bolnice Zadar i nadležne ordinacije opće medicine dostavljanje medicinske dokumentacije za pok. Radu Zrilića.
Opća bolnica Zadar dostavila je 13. travnja 2011.