94 02.09.2015 Presuda Upravnog suda u Splitu broj: UsI - 2228/13-15 od 13. srpnja 2015.
UPRAVNI SUD U SPLITU
1824
PRESUDA
Upravni sud u Splitu, po sucu Milanu Franiću, uz sudjelovanje zapisničarke Vesne Šimić, u upravnom sporu tužitelja Maria Radovanovića iz Korčule, Ulica 54 br. 23, zastupanog po opunomoćeniku Romanu Biharu, odvjetniku u Zagrebu, Mesnička 6/1, protiv tuženika Hrvatske regulatorne agencije za mrežne djelatnosti (ranije: Hrvatske agencije za poštu i elektroničke komunikacije), Zagreb, Ulica Roberta Frangeša Mihanovića 9, zastupanog po službenoj osobi Lidiji Antonić, uz sudjelovanje zainteresirane osobe Hrvatskog Telekoma d.d. Zagreb, Ulica Roberta Frangeša Mihanovića 9, radi rješavanja spora između korisnika i operatora, 13. srpnja 2015.,
presudio je
Poništava se Odluka Hrvatske agencije za poštu i elektroničke komunikacije klasa: UP/I-344-08/11-01/1035, urbroj: 376-05/AŠP-12-8 (DB) od 20. lipnja 2012. i predmet vraća na ponovni postupak.
Obrazloženje
Osporenom odlukom tuženika klasa: UP/I-344-08/11-01/1035, urbroj: 376-05/AŠP-12-8 (DB) od 20. lipnja 2012. odbijen je zahtjev za rješenje spora između pretplatnika (ovdje tužitelja) i operatora (ovdje zainteresirane osobe) vezano za iznos zaduženja po računima za mjesece lipanj i srpanj 2011.
Tuženik je svoju odluku utemeljio, u bitnome, na sljedećim utvrđenjima. Tužiteljev prigovor odnosi se na račune koje mu je za MAXadsl uslugu operator (ovdje zainteresirana osoba) ispostavio za mjesece lipanj i srpanj 2011., pri čemu tužitelj smatra da nije ostvario promet u količini obračunatoj u spornim računima. Sporni internetski promet ostvaren je s iste ADSL linije te s korisničkim imenom pretplatnika (ovdje tužitelja). Tužitelj je uz modem dobio i vodič s uputama operatora (ovdje zainteresirane osobe) za korištenje i instalaciju potrebnih zaštita od neovlaštenih upada u računalo, pri čemu je unos postavki sukladno tim uputama u domeni odgovornosti korisnika (ovdje tužitelja). Operator (ovdje zainteresirana osoba) je 11. lipnja 2011. i 26. srpnja 2011. zbog evidentiranog povećanog prometa korisnika (ovdje tužitelja) upozorio o prekoračenoj prosječnoj mjesečnoj Internet potrošnji putem e-mail adrese koja je korisniku (ovdje tužitelju) dodijeljena prilikom aktivacije usluge, pri čemu je korisnik (ovdje tužitelj) ponovno upozoren o potrebnim zaštitama od neovlaštenog upada u računalo. Tužitelj je po zaprimanju računa za lipanj 2011. kontaktirao službu za korisnike operatora (ovdje zainteresirane osobe) 19. srpnja 2011. te je tužitelju za potrošnju ostvarenu od navedenog datuma odobrena korekcija računa za srpanj i kolovoz 2011. tako da je tužitelju preostalo dugovanje po spornom računu za lipanj 2011. u cjelokupnom iznosu 1.007,99 kuna, a po spornom računu za srpanj 2011. u iznosu od 332,62 kuna (iznos po odobrenim korekcijama). Ove korekcije da su odobrene iako nisu utvrđene nepravilnosti. Operator (ovdje zainteresirana osoba) da je postupio u svemu sukladno odredbama Zakona o elektroničkim komunikacijama (»Narodne novine« broj 73/08 i 90/11, u nastavku teksta: ZEK) i Pravilnika o načinu rada i uvjetima obavljanja djelatnosti elektroničkih komunikacijskih mreža i usluga (»Narodne novine« broj 154/08 i 51/11, u nastavku teksta: Pravilnik) pri čemu se citiraju članak 43. stavka 3. ZEK-a i članak 20. stavak 1. Pravilnika.
Slijedom promjene stvarne nadležnosti za odlučivanje u sporovima u predmetima rješavanja spora između korisnika i operatora, do koje je došlo stupanjem na snagu Zakona o izmjenama i dopunama Zakona o elektroničkim komunikacijama (»Narodne novine« broj 80/13), Visoki upravni sud Republike Hrvatske je rješenjem poslovni broj UsII-24/2012-11 od 3. listopada 2013. ovaj predmet ustupio ovome sudu.
Tužitelj u tužbi osporava zakonitost tuženikove odluke i navodi, u bitnome, da je 19. srpnja 2011. pozivom kod službe za korisnike operatora (ovdje zainteresirane osobe) zatražio onemogućenje pristupa Internetu radi sprječavanja daljnje potrošnje, čemu nije udovoljeno, 