42 15.04.2015 Odluka Ustavnog suda Republike Hrvatske broj: U-IX-384/2104 od 19. ožujka 2015.
USTAVNI SUD REPUBLIKE HRVATSKE
860
Ustavni sud Republike Hrvatske, u Drugom vijeću za odlučivanje o žalbama protiv odluka o razrješenju sudačke dužnosti i odluka o stegovnoj odgovornosti suca, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku odlučivanja o žalbi koju je podnio Ivo Besjedica iz Orašca, sudac Županijskog suda u Dubrovniku, protiv odluke Državnog sudbenog vijeća broj: R-40/13 od 14. studenoga 2013., na sjednici održanoj 19. ožujka 2015. jednoglasno je donio
ODLUKU
I. Žalba se usvaja.
II. Ukida se odluka Državnog sudbenog vijeća broj: R-40/13 od 14. studenoga 2013., te se predmet vraća Državnom sudbenom vijeću.
III. Ova odluka objavit će se u »Narodnim novinama.«
Obrazloženje
I. POSTUPAK PRED USTAVNIM SUDOM
1. Ivo Besjedica iz Orašca, sudac Županijskog suda u Dubrovniku (u daljnjem tekstu: žalitelj) podnio je 24. siječnja 2014. pravodobnu žalbu protiv odluke Državnog sudbenog vijeća (u daljnjem tekstu: DSV) broj: R-40/13 od 14. studenoga 2013.
Navedenom odlukom žalitelj je na temelju članka 77. stavka 2. točke 3. Zakona o Državnom sudbenom vijeću (»Narodne novine« broj 116/10., 57/11., 130/11., 13/13. i 28/13.; u daljnjem tekstu: ZoDSV) razriješen dužnosti suca Županijskog suda u Dubrovniku s danom 14. studenoga 2013.
1.1. Tijekom ustavnosudskog postupka pribavljen je spis DSV-a i zatraženo je očitovanje Josite Begović, predsjednice Županijskog suda u Dubrovniku, a koje očitovanje nije dostavljeno u ostavljenom roku.
II. ČINJENICE I OKOLNOSTI PREDMETA
2. Predsjednica Županijskog suda u Dubrovniku podnijela je DSV-u prijedlog za pokretanje postupka za razrješenje broj: 23-Su-506/13 od 16. listopada 2013., sljedećeg sadržaja:
»Dana 10. srpnja 2013. godine Vrhovni sud Republike Hrvatske, u predmetu I Kž-Us-114/12, donio je presudu kojom je preinačena presuda Županijskog suda u Zagrebu br. 14 K-Us-70/09, na način da je sucu Županijskog suda u Dubrovniku Ivi Besjedici, za počinjeno kazneno djelo zlouporabe položaja i ovlasti iz čl. 291. st. 2. u svezi st. 1 Kaznenog zakona ('Narodne novine' br. 125/11 i 144/12), izrečena kazna zatvora u trajanju od 10 mjeseci, s time da se izrečena kazna zatvora zamjenjuje radom za opće dobro.
Pismeni otpravak navedene presude Vrhovnog suda Republike Hrvatske dostavljen je ovom sudu putem telefaksa 15. listopada 2013. godine.
Temeljem odredbe čl. 77. st. 4. u vezi st. 2. toč. 3. Zakona o državnom sudbenom vijeću podnosim prijedlog za razrješenjem suca Županijskog suda u Dubrovniku Iva Besjedice.«
2.1. Žalitelj je 13. studenoga 2013. DSV-u dostavio svoje očitovanje u vezi s podnesenim prijedlogom.
U njemu navodi:
»II. Protivim se prijedlogu i smatra da ne postoje razlozi za mojim razrješenjem od sudačke dužnosti.
Odredbom članka 77. st. 2. t. 3. Zakona o državnom sudbenom vijeću propisano je da će Vijeće razriješiti suca ako bude osuđen za kazneno djelo koje ga čini nedostojnim za obnašanje sudačke dužnosti.
Osim ove odredbe ne postoji niti jedna odredba Zakona o državnom sudbenom vijeću koja bi pobliže odredila kriterije i objektivno provjerljiva mjerila koja bi u primjeni ove odredbe bila putokaz za njenu primjenu i tumačenje.
Time radi se o općenitoj odredbi, pravnom standardu, kojem zakonodavac nije dao sadržaj pa je treba tumačiti od slučaja do slučaja.
Zbog toga smatram da kao ne postoji zakonom propisan registar kaznenih djela koja bi samim tim što bi sudac bio osuđen za neko kazneno djelo to ga činilo i nedostojnim za obnašanje sudačke dužnosti, prilikom odlučivanju o postojanju valjanih i utemeljenih razloga za donošenje odluke o razrješenju suca valja u postupku utvrditi o kojem se kaznenom djelu radi, na koji je način počinjeno i koje su okolnosti počinjenja konkretnog kaznenog djela.
To Vijeće ne može utvrditi samo na temelju presude donesene u kaznenom postupku protiv