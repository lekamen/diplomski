 postupku. Glede prigovora tužitelja na nepotpuno i pogrešno utvrđeno činjenično stanje ističe da su isti prigovori neutemeljeni jer nakon što je inspektor utvrdio da tužitelj nije postupio po odluci zatražio je očitovanje tužitelja te je održan sastanak s predstavnicima tužitelja a sve u cilju kako bi se odredio primjeren rok za uspostavu baze podataka. Rok koji je predložio tužitelj da se baza podataka uspostavi do 2025. godine inspektor nije mogao prihvatiti s obzirom na činjenicu da je takav prijedlog očito usmjeren na izbjegavanje obveze koja je tužitelju nametnuta odlukom. Budući da je snimanje trasa koje je određeno prethodnim rješenjem inspektora od 30. travnja 2014. u velikoj mjeri izvršeno do 1. prosinca 2014. to je inspektoru bio objektivan okvir za utvrđenje buduće dinamike snimanja trasa zbog čega je i određen rok do 30. lipnja 2015. Naime, tužitelj je svoju obvezu morao ispuniti u 2011. godini kako je to određeno odlukom. Nadalje, tuženik ističe kako je osporenim rješenjem tužitelju naloženo sređivanje stanja elektroničke komunikacijske infrastrukture i druge povezane opreme iz razloga širenja dostupnosti širokopojasne veze i uvođenja mreža visokih brzina te podupiranja usvajanja novih tehnologija i mreža za digitalno gospodarstvo sukladno Operativnom programu iz područja konkurentnosti i kohezije u programskom razdoblju 2014. – 2020., a u svezi korištenja sredstava Europskog socijalnog fonda, Europskog fonda za regionalni razvoj i Kohezijskog fonda. Glede prijedloga za odgodnim učinkom tužbe isti predlaže odbiti te u konačnici predlaže tužbeni zahtjev odbiti.
Sukladno odredbi članka 6. Zakona o upravnim sporovima (»Narodne novine«, broj 20/10., 143/12. i 152/14.) odgovor na tužbu tuženika dostavljen je tužitelju.
Tužbeni zahtjev nije osnovan.
Prvenstveno Sud ističe da je rješenjem ovog Suda broj: UsII-6/15-4 od 18. ožujka 2015. prijedlog tužitelja da se dopusti odgodni učinak tužbe temeljem odredbe članka 26. Zakona o upravnim sporovima odbijen uz obrazloženje kako je dano u tom rješenju.
Osporeno rješenje doneseno je po službenoj dužnosti na temelju odredbe članka 12. stavak 1. i članka 112. Zakona o elektroničkim komunikacijama (»Narodne novine«, broj 73/08., 90/11., 133/12., 80/13. i 71/14.).
Odredbom članka 12. stavak 1. točka 14. naprijed citiranog Zakona propisano je da u nadležnost Agencije spada inspekcijski nadzor nad primjenom ovoga Zakona i propisa donesenih na temelju ovoga Zakona. Također, spada i vođenje i redovito obnavljanje baze podataka elektroničke komunikacijske infrastrukture i druge povezane opreme, baze podataka radiofrekvencijskog spektra, brojevnog i adresnog prostora i drugih baza podataka te očevidnika, upisnika i drugih podataka koje Agencija prikuplja u skladu s odredbama ovoga Zakona i propisa donesenih na temelju ovoga Zakona (članak 12. stavak 1. točka 19.).
Odredbom članka 112. stavak 1. točka 15. Zakona propisano je da je u obavljanju inspekcijskog nadzora inspektor ovlašten nadzirati i pregledati elektroničku komunikacijsku infrastrukturu i drugu povezanu opremu, radijsku postaju, RiTT opremu, elektroničku komunikacijsku mrežu i drugu elektroničku komunikacijsku opremu te provjeravati ispunjavanje uvjeta utvrđenih ovim Zakonom, propisima donesenim na temelju ovoga Zakona i posebnim propisima.
Točkom 20. i 22. naprijed navedenog članka Zakona, propisano je da je inspektor ovlašten narediti uklanjanje drugih utvrđenih nepravilnosti, nedostataka ili propusta u primjeni ovoga Zakona, propisa donesenih na temelju ovog Zakona i drugih propisa za nadzor kojih je ovlašten, kao i narediti poduzimanje drugih mjera i poduzimati druge radnje u skladu sa svrhom inspekcijskog nadzora.
Stoga, neosnovano tužitelj smatra da u konkretnom slučaju inspektor elektroničkih komunikacija Hrvatske regulatorne agencije za mrežne djelatnosti nije bio nadležan donijeti osporeno rješenje.
Naime, tužitelju je odlukom Agencije klasa: 344-01/10-01/630, urbroj: 376-04-10-06 od 22. prosinca 2010. naloženo da u 