91 21.08.2015 Pravilnik o zaštiti radnika od rizika zbog izloženosti karcinogenima i/ili mutagenima
MINISTARSTVO RADA I MIROVINSKOGA SUSTAVA
1766
Na temelju članka 45. stavka 5. Zakona o zaštiti na radu (»Narodne novine«, broj 71/14, 118/14 i 154/14), ministar nadležan za rad uz suglasnost ministra zdravlja donosi
PRAVILNIK
O ZAŠTITI RADNIKA OD RIZIKA ZBOG IZLOŽENOSTI KARCINOGENIMA I/ILI MUTAGENIMA
I. OPĆE ODREDBE
Članak 1.
(1) Ovim se Pravilnikom utvrđuju obveze poslodavca u pogledu zaštite zdravlja i sigurnosti radnika od rizika pri radu s karcinogenima i/ili mutagenima uključujući i prevenciju tih rizika.
(2) Ovim se Pravilnikom utvrđuju minimalni zahtjevi u pogledu zaštite zdravlja i sigurnosti radnika uključujući i granične vrijednosti izloženosti karcinogenima i/ili mutagenima.
(3) Odredbe ovoga Pravilnika ne primjenjuju se za poslove na kojima su radnici izloženi samo ionizirajućem odnosno neionizirajućem zračenju.
(4) Odredbe Zakona o zaštiti na radu u cijelosti se primjenjuju na cijelo područje iz stavka 1. ovoga članka, ne dovodeći u pitanje strože ili podrobnije odredbe ovoga Pravilnika.
(5) Ovaj Pravilnik se primjenjuje i za poslove pri kojima je prisutan azbest kao i proizvodi koji sadrže azbest, kada odredbe ovoga Pravilnika propisuju višu razinu zaštite zdravlja i sigurnosti na radu.
Članak 2.
Ovim se Pravilnikom u pravni poredak Republike Hrvatske prenose sljedeće direktive:
Direktiva 2004/37/EZ Europskog parlamenta i Vijeća od 29. travnja 2004. o zaštiti radnika od rizika zbog izloženosti karcinogenim ili mutagenim tvarima na radu (šesta pojedinačna direktiva u smislu članka 16. stavka 1. Direktive 89/391/EEZ) (kodificirana verzija) (Tekst značajan za EGP) (SL L 158, 30. 4. 2004.), kako je posljednji put izmijenjena Direktivom 2014/27/EU od 26. veljače 2014. o izmjeni Direktiva Vijeća 92/58/EEZ, 92/85/EEZ, 94/33/EZ, 98/24/EZ i Direktive 2004/37/EZ Europskog parlamenta i Vijeća kako bi se uskladile s Uredbom (EZ) br. 1272/2008 o razvrstavanju, označivanju i pakiranju tvari i smjesa. CELEX br. 32004L0037.
Pojašnjenje pojmova
Članak 3.
(1) U smislu ovoga Pravilnika, smatra se:
1) Karcinogen je tvar ili smjesa koja udovoljava kriterijima za razvrstavanje u kategoriji karcinogena 1.A ili 1.B utvrđenima u Prilogu I. Uredbe (EZ) br. 1272/2008 Europskog parlamenta i Vijeća, odnosno tvar, smjesa ili postupak iz Priloga I ovoga Pravilnika kojima su radnici izloženi tijekom obavljanja poslova.
2) Mutagen je tvar ili smjesa koja udovoljava kriterijima za razvrstavanje u kategoriji 1.A ili 1.B mutagenog učinka na zametne stanice utvrđenih u Prilogu I. Uredbe (EZ) br. 1272/2008.
3) Rad s karcinogenima i/ili mutagenima su sve aktivnosti pri kojima su radnici izloženi ili mogu biti izloženi karcinogenima i/ili mutagenima, i to pri njihovoj uporabi, proizvodnji, skladištenju, obradi, preradi, pretakanju, miješanju, uklanjanju, uništavanju, kao i sličnim aktivnostima. Među takve poslove spadaju i poslovi pri kojima se zbog okolnosti kod tih postupaka oslobađaju ili nastaju karcinogeni i/ili mutageni.
4) Radni okoliš je okoliš u kojem radnik može doći u doticaj s karcinogenima i/ili mutagenima za vrijeme radnog procesa.
5) Granična vrijednost izloženosti predstavlja graničnu vrijednost vremenski prilagođenog prosjeka koncentracije karcinogena ili mutagena u zraku unutar zone disanja radnika u odnosu na referentno razdoblje od osam radnih sati rada.
(2) Izrazi koji se koriste u ovom Pravilniku, a imaju rodno značenje koriste se neutralno i odnose se jednako na muški i ženski rod.
Područje primjene
Članak 4.
(1) Odredbe ovoga Pravilnika se primjenjuju na poslove na kojima su radnici izloženi ili bi mogli biti izloženi karcinogenima i/ili mutagenima.
(2) Pri obavljanju poslova pri kojima radnici dolaze ili mogu doći u doticaj s karcinogenima i/ili mutagenima, poslodavac mora na temelju odredaba Pravilnika o izradi procjene rizika, ustanoviti vrstu, stupanj i trajanje izloženosti radnika te procijeniti rizik po sigurnost i zdravlje 