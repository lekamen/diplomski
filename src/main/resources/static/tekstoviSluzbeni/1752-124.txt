 sporazuma), a time i počinjenja samog kaznenog djela primanja mita, uključujući sve posljedice koje su iz toga proizašle za podnositelja.
C. JAMSTVA PRAVIČNOG SUĐENJA
426. Prethodno je rečeno da svaki pravni posao koji je rezultat korupcijskog sporazuma za koji predsjednik Vlade traži ili prima mito ili obećanje mita kako bi u granicama svoje ovlasti utjecao na sklapanje nekog pravnog posla iz nadležnosti Vlade, sam taj pravni posao čini a priori koruptivnim u supstancijalnom (materijalnom) smislu, a samu njegovu koruptivnost prima facie dokazanom, pod uvjetom da je krivnja predsjednika Vlade pravomoćno dokazana u sudskom postupku u kojem su mu bila osigurana sva jamstva pravičnog suđenja.
Najveći dio ustavne tužbe sadržava prigovore podnositelja o povredi njegova ustavnog prava na pravično suđenje, zajamčenog člankom 29. stavkom 2. alinejom 6. Ustava i člankom 6. stavkom 3. točkom (d) Konvencije. Ti se prigovori u osnovi svode na tvrdnju da je tijekom kaznenog postupka pred Županijskim sudom u Zagrebu podnositelj u cijelosti bio uskraćen u ostvarenju svoga ustavnog prava na procesnu ravnopravnost s protivnom stranom u kaznenom postupku s obzirom na način na koji su u tom postupku izvedeni dokazi. Vrhovni sud sve je te propuste opravdao. Riječ je, dakle, o navodnoj povredi ustavnog prava podnositelja na jednakost oružja.
1) Prigovori podnositelja
427. Podnositelj tvrdi da sudovi u slučaju INA-MOL nisu dokazali postojanje korupcijskog sporazuma između njega i Z. T. Hernadija, jer u kaznenom postupku »nije izveden niti jedan dokaz koji bi potvrdio stav suda ‘da je postojao prethodni dogovor Hernadija i Sanadera temelj kojeg bi optuženik za iznos od 10.000.000 Eura poduzeo sve kako bi se na MOL prenijela upravljačka prava’.«
»Čitava konstrukcija o Hernadiju kao davatelju mita«, prema tvrdnjama podnositelja, »svodi se na jednu rečenicu Roberta Ježića koji je naveo da je nakon sastanka u Vladi sa Hernadijem, optuženik navodno njemu rekao da će sa isplatom biti sve u redu«.
428. S tim su prigovorom usko povezani i prigovori podnositelja da je dokazni postupak u slučaju INA-MOL proveden uz teške povrede njegova ustavnog prava na pravično suđenje.
429. Kad je riječ o načinu na koji su izvedeni dokazi o postojanju korupcijskog sporazuma u slučaju INA-MOL, podnositelj je u ustavnoj tužbi ponovio prigovore iz žalbe na prvostupanjsku presudu.
Tvrdi da je osuđujuća presuda protiv njega donesena samo na temelju iskaza Roberta Ježića, koji je ispitan tijekom kaznenog postupka u svojstvu svjedoka.
Također tvrdi da je »iskaz Roberta Ježića kontradiktoran, neistinit i nekonzistentan te u suprotnosti sa ostalim dokazima provedenim tijekom postupka«. Kao primjer »da je Ježić govorio neistinu« podnositelje je naveo i to što Robert Ježić novac »do danas nije vratio i da ga na poziv suda nije mogao vratiti«.
430. Nadalje, iskaz Roberta Ježića potvrdio je svjedok S. E. Hurlimann. Međutim, taj iskaz koji potvrđuje istinitost iskaza Roberta Ježića, pa stoga ima snagu »potvrđujućeg dokaza« (corroborative evidence), svjedok S. E. Hurlimann dao je u fazi prije suđenja, pred USKOK-om, bez prisutnosti obrane podnositelja. Taj je zapisnik o ispitivanju svjedoka S. E. Hurlimanna od 25. svibnja 2011. (listovi 1.603 – 1.606 spisa) pročitan na glavnoj raspravi. Podnositelj odnosno njegova obrana nisu imali mogućnost ispitati tog svjedoka ni prije ni tijekom kaznenog postupka.
Podnositelj smatra da sudovi nisu smjeli prihvatiti iskaz svjedoka S. E. Hurlimanna »kao zakonito izveden dokaz i na njemu utemeljiti sudsku presudu«, osobito u situaciji kad prvostupanjski sud nije poduzeo sve razumne mjere kako bi osigurao osobno iskazivanje svjedoka S. E. Hurlimanna na raspravi. U ustavnoj tužbi ti su prigovori obrazloženi ovako:
»Posebno naglašavamo da je u fazi istrage USKOK morao biti svjestan rizika i mogućnosti nedolaska na sud Hurlimanna kao svjedoka i da je morao zatražiti provođenje dokaznog ročišta slijedom odredbe članka 236. ZKP-a od strane suca istrage na