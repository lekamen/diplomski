 ‘2013.’ dodaju se riječi: ‘i 2014.’.
Članak 3.
Ova Uredba stupa na snagu prvoga dana od dana objave u ‘Narodnim novinama’.«
III. PRIGOVORI PREDLAGATELJA
1) Prigovori predlagateljice o nesuglasnosti ZUIMP-a s Ustavom
13. U prijedlogu za ocjenu suglasnosti ZUIMP-a s Ustavom predlagateljica navodi da je ZUIMP protivan temeljnim načelima hrvatskog pravnog sustava, te da se zakonodavac poslužio zakonskom formom »samo u svrhu izbjegavanja obveza preuzetih granskim kolektivnim ugovorima«. Ističe da je Vlada »narušila temeljna načela pravne sigurnosti, pravne predvidljivosti i pravne izvjesnosti na štetu pojedinaca, neovisno o tome koliko je značajan javni ili opći interes ...«.
13.1. Predlagateljica je u svom podnesku iznijela kronologiju pregovora za sklapanje kolektivnih ugovora za službenike i namještenike u javnim službama. Tako je navela da je 4. listopada 2010. na snagu stupio Temeljni kolektivni ugovor za službenike i namještenike u javnim službama (»Narodne novine« broj 115/10.; u daljnjem tekstu: TKU/10), sklopljen između osam reprezentativnih sindikata javnih službi i Vlade s rokom važenja do 4. listopada 2013. Predlagateljica ističe kako je Vlada, nakon otkaza TKU/10, 12. prosinca 2012. sa šest sindikata javnih službi sklopila novi Temeljni kolektivni ugovor za službenike i namještenike u javnim službama (»Narodne novine« broj 141/12.; u daljnjem tekstu: TKU/12) te Dodatak I. Temeljnom kolektivnom ugovoru za službenike i namještenike u javnim službama (»Narodne novine« broj 141/12.). Predlagateljica smatra da je riječ o sindikatima koji predstavljaju manjinu, to jest trećinu članstva u javnim službama. Sukladno tome, na snazi su ipak ostali granski kolektivni ugovori za pojedine javne službe koji definiraju materijalna prava zaposlenika vrlo slično ili gotovo isto kao i otkazani TKU/10.
13.2. Predlagateljica smatra da je ZUIMP suprotan načelima socijalne pravde, poštovanja prava čovjeka i vladavine prava iz članka 3. Ustava, te navodi:
»Izbor zakonodavnih rješenja za uređenje pojedinih odnosa u društvu kao jedna od diskrecijskih ovlasti države ne smiju za sobom povlačiti posljedice koje se ne slažu s temeljnim vrijednostima na kojima se gradi ustavni poredak Republike Hrvatske. Zahtjevi vladavine prava nalažu da zakonodavne promjene budu provedene u skladu s načelom pravedne ravnoteže i sa što manje posljedica za one koje će te promjene pogoditi. Ovakvom lošom zakonodavnom praksom neizbježno se smanjuje povjerenje građana u pravni sustav države i time dalje ugrožava vladavina prava, temeljna ustavna vrijednost hrvatskog pravnog poretka.
(...)
Načelo socijalne pravde podrazumijeva koncept društva u kojem se pravda odražava kroz sve njegove aspekte, pa i kroz pošteni i pravedni tretman pri raspodjeli vrijednosti koju društvo stvara, te u kojem društvo svakom svom pojedincu ravnopravno dijeli, ne samo svoje prednosti i blagodati, nego i terete. Upravo protivno ovom načelu, Zakon o uskrati prava je utemeljen na arbitrarnoj procjeni Vlade o tome kako će tehnički najlakše provesti svoj ekonomski koncept mjera štednje, odnosno od koga će najlakše oduzeti sredstva, ne vodeći računa o tome da teret krize ne može podnijeti samo jedan segment društva«.
Predlagateljica dalje navodi da Vlada nije uz mjere štednje poduzela i mjere restrukturiranja državnih poduzeća, a nije uvela ni višu poreznu stopu poreza na dohodak kao oblik oporezivanja dohotka imućnijih. Smatra da se mjere štednje ne smiju provoditi samo na stavci troška rada te time opravdavati kršenje potpisanih kolektivnih ugovora sve dok se usporedno ne provedu mjere štednje prema nekim drugim subjektima, a što bi dovelo do ujednačenog snošenja tereta gospodarskih teškoća. Navodi da Vlada nije poštovala načelo pravednosti u opterećenju svih dijelova društva u borbi protiv gospodarske krize, te da se ZUIMP-om diskriminira tisuće radnika čija je jedina krivica što za svoj rad plaću primaju iz državnog proračuna.
13.3. Predlagateljica dalje smatra da je ZUIMP nesuglasan s člankom