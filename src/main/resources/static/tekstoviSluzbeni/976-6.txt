 Pravilnika.
Članak 19.
(1) U slučaju potrebnih izmjena odobrenog ulaganja u mjeri Investicija, Korisnik koji je zaprimio Odluku o odobrenju projekta dužan je pisanim putem dostaviti Agenciji za plaćanja Zahtjev za odobrenje promjena s popratnom dokumentacijom najkasnije trideset dana prije podnošenja Zahtjeva za isplatu.
(2) U slučaju prihvaćanja Zahtjeva za odobrenje promjena Agencija za plaćanja će donijeti izmjenu Odluke o odobrenju projekta.
(3) Agencija za plaćanja može odbiti Zahtjev za odobrenje promjena o čemu će Korisnika obavijestiti pisanim putem s obrazloženjem.
(4) Izmjenom se ne može odobriti iznos potpore veći od iznosa koji je određen Odlukom o odobrenju projekta.
(5) Izmjenom se ne može odobriti promjena lokacije ulaganja izgradnje/rekonstrukcije koja je odobrena Odlukom o odobrenju projekta.
(6) U slučaju promjena iniciranih od strane Agencije za plaćanja, izdat će se izmjena Odluke o odobrenju projekta s opisanim razlogom izmjene.
(7) Ukoliko se nakon konačne isplate sredstava potpore promjene podaci koji se odnose na Korisnika – naziv, adresa, ime banke, IBAN, ime osobe ovlaštene za zastupanje, Korisnik je obvezan prijaviti navedene promjene Agenciji za plaćanja tijekom pet godina od datuma konačne isplate, ali neće biti dodatnih izmjena Odluke o odobrenju projekta.
(8) Obrazac Zahtjeva za odobrenje promjena Odluke o odobrenju projekta iz stavka 1. ovoga članka objavljuje se na internetskim stranicama Agencije za plaćanja.
Članak 20.
(1) Odluke koje se donose temeljem ovoga Pravilnika donosi ravnatelj Agencije za plaćanja, a dostavljaju se preporučenom poštom s povratnicom.
(2) Odluke iz ovoga Pravilnika nisu upravni akti, a na njih se može pisanim putem, isključivo preporučenom pošiljkom s povratnicom, podnijeti prigovor Povjerenstvu za prigovore (u daljnjem tekstu: Povjerenstvo) koje imenuje ravnatelj Agencije, na adresu Agencije za plaćanja, u roku od osam dana od dana zaprimanja Odluke.
(3) Prigovore iz stavka 2. ovoga članka Povjerenstvo rješava u roku od trideset dana od dana zaprimanja prigovora.
(4) U postupcima rješavanja po prigovoru Povjerenstvo će zatražiti uvid u dosje predmeta, a može tražiti dodatna pisana ili usmena pojašnjenja i očitovanja od nadležne službe Agencije za plaćanja i od Podnositelja/Korisnika o svim bitnim činjenicama u postupku rješavanja prigovora.
(5) Odluke Povjerenstva su konačne, Agencija za plaćanja ih dostavlja preporučeno s povratnicom Podnositelju/Korisniku, a u slučajevima prihvaćanja prigovora Agencija za plaćanja će nastaviti postupke sukladno odluci Povjerenstva.
IX. ISPLATA SREDSTAVA
Članak 21.
Sredstva potpore Korisniku se isplaćuju na temelju Zahtjeva za isplatu predujma i Zahtjeva za isplatu.
Članak 22.
(1) Korisnik temeljem Odluke o odobrenju projekta može podnijeti Zahtjev za isplatu predujma koji mora biti poslan Agenciji za plaćanja preporučeno s povratnicom.
(2) Zahtjev za isplatu predujma Korisnik je dužan najaviti Agenciji za plaćanja u roku od trideset dana od dana zaprimanja Odluke o odobrenju projekta na obrascu koji se objavljuje na internetskim stranicama Agencije za plaćanja, dostavom preporučene pošte ili dostavom elektronskim putem na e-mail Agencije za plaćanja: info@apprrr.hr.
(3) U slučaju da je predujam najavljen u roku iz stavka 2. ovoga članka, Korisnik je dužan podnijeti Zahtjev za isplatu predujma u roku od trideset dana od dana slanja najave predujma.
(4) Uz Zahtjev za isplatu predujma Korisnik je dužan dostaviti odgovarajuće i valjano jamstvo u protuvrijednosti od 110% iznosa zatraženog predujma.
(5) Prihvatljivi oblik jamstva je bankovna garancija ovlaštenih banaka, sukladno predlošku koji se objavljuje na internetskim stranicama Agencije za plaćanja.
(6) Korisniku se može isplatiti predujam do najviše 20% vrijednosti odobrene potpore navedene u Odluci o odobrenju projekta, a iznimno 50% ako je Odluka o odobrenju projekta donesena u financijskoj 2014. i 2015. godini.
(7) Po primitku potpunog Zahtjeva za isplatu predujma i