106 05.10.2015 Obvezatne upute broj Z III Postupak kandidiranja
DRŽAVNO IZBORNO POVJERENSTVO REPUBLIKE HRVATSKE
2081
Na osnovi članka 56. točke 3. Zakona o izborima zastupnika u Hrvatski sabor (»Narodne novine«, broj 66/15 – pročišćeni tekst i 104/15 – Odluka i Rješenje Ustavnog suda Republike Hrvatske, broj: U-I-1397/2015 od 24. rujna 2015., dalje: Zakon) Državno izborno povjerenstvo Republike Hrvatske propisuje
OBVEZATNE UPUTE BROJ Z III
POSTUPAK KANDIDIRANJA
Kandidiranje u I. do XI. izbornoj jedinici
Predlagatelji
1. POLITIČKE STRANKE – pravo predlaganja stranačkih lista za izbor zastupnika u Hrvatski sabor (u daljnjem tekstu: Sabor) imaju političke stranke registrirane u Republici Hrvatskoj na dan stupanja na snagu odluke o raspisivanju izbora.
Listu za izbor zastupnika u Sabor može samostalno predložiti jedna politička stranka te dvije ili više političkih stranaka (koalicijska lista).
Političke stranke samostalno utvrđuju svoje stranačke liste i redoslijed na njima istaknutih kandidata, na način predviđen statutom političke stranke odnosno u skladu s posebnim statutarnim odlukama.
Prijedlog stranačke liste potpisuje ovlašteni podnositelj.
U pravilu je to osoba određena statutom za zastupanje stranke i upisana u registar političkih stranaka bez ograničenja u zastupanju.
Ovlašteni podnositelj stranačke liste može se odrediti i specijalnom punomoći ili statutarnom odlukom, koja se u tom slučaju mora dostaviti uz prijedlog liste.
Ako listu zajednički predlažu dvije ili više političkih stranka (koalicijska lista), listu potpisuju osobe ovlaštene za zastupanje tih političkih stranaka ili ovlašteni podnositelj liste kojeg su političke stranke odredile u međusobnom sporazumu ili svojim statutarnim odlukama. U tom se slučaju uz prijedlog liste mora dostaviti međusobni sporazum političkih stranaka koje zajednički predlažu listu ili statutarne odluke kojima se određuje osoba ovlaštena za podnošenje koalicijske liste.
2. BIRAČI – predlažu neovisnu kandidacijsku listu na temelju najmanje 500 pravovaljano prikupljenih potpisa birača izborne jedinice za koju se lista predlaže.
Birač može svojim potpisom poduprijeti više prijedloga lista samo u onoj izbornoj jedinici u kojoj taj birač ima prebivalište.
Prijedlog neovisne liste potpisuje prvi kandidat na listi kao osoba ovlaštena za zastupanje neovisne liste.
Naziv liste
U prijedlogu liste izborne jedinice za izbor zastupnika u Sabor obvezno se navodi naziv liste.
Naziv liste jest puni naziv političke stranke odnosno političkih stranaka koja je, odnosno koje su, listu predložile. Ako političke stranke koriste skraćeni naziv stranke odnosno stranaka, uz puni se naziv mogu navesti i skraćenice.
Ako je listu predložila skupina birača njezin naziv je »neovisna lista«.
Kandidati i sadržaj prijedloga
1. Kandidatom se može biti samo na jednoj listi i samo u jednoj izbornoj jedinici.
2. Birači i političke stranke ne smiju kandidirati osobe koje su pravomoćnom sudskom odlukom osuđene na bezuvjetnu kaznu zatvora u trajanju duljem od šest mjeseci i to ako se u trenutku stupanja na snagu odluke o raspisivanju izbora izrečena kazna izvršava ili tek predstoji njezino izvršenje.
3. Birači i političke stranke ne smiju kandidirati osobe za koje u trenutku stupanja na snagu odluke o raspisivanju izbora nisu protekli rokovi rehabilitacije prema posebnom zakonu, a koje su pravomoćnom sudskom odlukom osuđene za:
a. kaznena djela iz Glave IX. Kaznenog zakona (»Narodne novine« broj 125/11 i 144/12) protiv čovječnosti i ljudskog dostojanstva: genocid (članak 88.), zločin agresije (članak 89.), zločin protiv čovječnosti (članak 90.), ratni zločin (članak 91.), terorizam (članak 97.), terorističko udruženje (članak 102.), mučenje i ropstvo (članak 105.),
b. kaznena djela iz Glave X. Kaznenog zakona (»Narodne novine« broj 125/11 i 144/12) protiv života i tijela: teško ubojstvo (članak 111.).
4. U prijedlogu liste za izbor zastupnika u Sabor u I. – X. izbornoj jedinici kandidati na listi moraju biti poredani od