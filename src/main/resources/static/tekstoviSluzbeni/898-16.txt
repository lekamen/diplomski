na propisanu kaznu zatvora za to kazneno djelo, kojim prijeti«).
Takvim su pristupom sudac istrage i sudsko vijeće otvorili mogućnost da se u posebno osjetljivim postupcima u kojima se odlučuje o lišenju slobode osoba uvede štetni formalizam i mehaničko postupanje, na štetu ustavnih jamstava njihove slobode.
36.2. Štoviše, odstupanje koje je učinjeno u osporenim rješenjima bacilo je sjenu na razumljivost i dostatnu preciznost članka 123. stavka 1. točku 3. ZKP-a, što je Ustavni sud dužan istaknuti. Naime, on podsjeća na stajalište ESLJP-a, izraženo u presudi Mooren protiv Njemačke (2009.), o zahtjevima koji za domaće zakone proizlaze iz koncepta »zakonitosti« u smislu članka 5. stavka 1. Konvencije:
»(β) Tražena kvaliteta domaćeg prava
76. Štoviše, Sud mora utvrditi poštuje li samo domaće pravo Konvenciju, uključujući opća načela izražena ili implicirana u njoj. Za ovu zadnju točku, Sud naglašava da je, što se tiče lišenja slobode, osobito važno osigurati provedbu općeg načela pravne sigurnosti (vidjeti Baranowski, naprijed citiran, §§ 51. – 52.; Ječius, naprijed citiran, § 56., i Khudoyorov, naprijed citiran, § 125.). Kad navodi da svako lišenje slobode mora biti ‘zakonito’ i provedeno ‘u skladu s postupkom propisanim zakonom’, članak 5. stavak 1. ne upućuje tek natrag na domaće pravo; kao i izrazi ‘u skladu sa zakonom’ i ‘propisan zakonom’ u stavcima 2. članaka 8. do 11., i oni se odnose na ‘kvalitetu zakona’ i traže da (zakon) bude u skladu s vladavinom prava, konceptom sadržanim u svim člancima Konvencije. ‘Kvaliteta zakona’ u tom smislu podrazumijeva da kad nacionalni zakon dopušta lišenje slobode, taj zakon mora biti dovoljno pristupačan, precizan i predvidljiv u svojoj primjeni kako bi se izbjegao rizik arbitrarnosti (vidjeti Amuur protiv Francuske, 25. lipnja 1996., § 50., Izvješća 1996-III, i Nasrulloyev, naprijed citiran, § 71.).«
36.3. S obzirom na takvo stanje stvari, a radi otklanjanja dvojbi koje bi osporena stajališta nadležnog suda mogla otvoriti u sudskoj praksi, Ustavni sud ponavlja svoje dugogodišnje i čvrsto načelno pravno stajalište da je u članku 123. stavku 1. točki 3. ZKP-a riječ o konkretnoj i razborito predvidivoj bojazni od ponavljanja istog ili istovrsnog kaznenog djela koje se osobi stavlja na teret.
37. Ustavni sud na kraju primjećuje da su sudac istrage i nadležno sudsko vijeće pokušali naći poveznicu između (navodnih) triju novih kaznenih djela i prvotne istrage pokrenute protiv podnositelja 20. listopada 2014. zbog četiriju drugih (navodnih) kaznenih djela, obrazlažući tu vezu time što je podnositelj »sve navedeno poduzimao s ciljem da znatno oteža dokazivanje u kaznenom predmetu Ureda za sprječavanje korupcije i organiziranog kriminaliteta K-US-165/14, KPO-US-8/14, IS-US-52/14 i Županijskog suda u Zagrebu broj Kir-Us-580/14«, odnosno radi »ometanja istrage« (v. točke 15. i 16. obrazloženja ove odluke).
Nije zadaća Ustavnog suda preispitivati činjenice svih tih slučajeva i utvrđivati jesu li one pravilno i potpuno utvrđene odnosno jesu li iz njih izvedeni pravilni zaključci. S aspekta zaštite ustavnog prava na slobodu, relevantno je samo to što počinjenje novih, drugih, različitih kaznenih djela od onih zbog kojih je određen istražni zatvor, koji je zamijenjen jamstvom, ne može biti ustavnopravno prihvatljiv razlog za sudsku kvalifikaciju o kršenju uvjeta tog jamstva, pa bilo za ta (nova) kaznena djela i utvrđeno da su počinjena s ciljem da se oteža dokazivanje u prvotnoj istrazi ili ta istraga omete.
Naime, osnovana sumnja u počinjenje tih novih, drugih, različitih kaznenih djela od onih zbog kojih je određen istražni zatvor, koji je zamijenjen jamstvom, mogla bi biti razlog za određivanje podnositelju istražnog zatvora po drugoj (novoj) osnovi, ali ne bi mogla biti razlog za sudsko utvrđenje o kršenju uvjeta jamstva, jer su ti uvjeti određeni za posve druga kaznena djela u kontekstu prvotne istrage, a za tu su istragu prethodno određena i pravila ponašanja koja podnositelj mora poštovati,