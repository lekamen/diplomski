 te se neposredno odražava na ostvarivanje tog prava. Uz navedeno, a kako je to vidljivo iz naprijed opisanog postupka, o pojedinačnom pravu na stambeno zbrinjavanje rješava se u svojevrsnom upravnom postupku uz odgovarajuću primjenu odredbi Zakona o općem upravnom postupku. Protiv takvog akta bi morala biti osigurana sudska zaštita (»sudska kontrola zakonitosti pojedinačnih akata upravnih vlasti i tijela koja imaju javne ovlasti«) zajamčena Ustavom.
Upravni sud je u konkretnom slučaju uskratio sudsku zaštitu protiv takvog akta, ne ulazeći u sadržaj istog i ne ispitujući utječe li njegov sadržaj odnosno njegova provedba na nečija prava i obveze. Zadržao se samo na formalističkom utvrđenju da u konkretnom slučaju, polazeći od donositelja i formalnog naziva akta, nije riječ o upravnom aktu iz članka 6. stavka 2. ZUS-a.
Ustavni sud, nadalje, primjećuje da bi neposredna pravna posljedica prihvaćanja stajališta Upravnog suda bila ta da bi svi predmeti vezani uz ostvarivanje prava na stambeno zbrinjavanje izvan područja posebne državne skrbi bili načelno izuzeti iz odlučivanja u upravnom postupku i iz kontrole zakonitosti u upravnom sporu. Na taj način bi sve stranke u upravnom postupku (koje su podnijele zahtjeve za stambeno zbrinjavanje izvan područja posebne državne skrbi) bile onemogućene u ostvarivanju svog prava, ostajući bez ikakve sudske zaštite.
Stoga, Ustavni sud ocjenjuje pristup Upravnog suda isuviše formalističkim, koji nema svoga racionalnog opravdanja, a takav pristup izravno utječe na pravo podnositelja da neovisni i nepristrani sud odluči o njegovom pravu u »meritumu«.
11. Ustavni sud ističe da je podnositelj postupio sukladno uputi o pravnom lijeku navedenoj u prvostupanjskom rješenju o pravu na podnošenje žalbe protiv istog rješenja podnijevši žalbu drugostupanjskom upravnom tijelu. Nadalje, zaključak Upravnog suda, kojim je odlučeno da se o zahtjevu za stambeno zbrinjavanje u provedbi Zaključka Vlade ne odlučuje u upravnom postupku, donesen je na sjednici Imovinsko-pravnog odjela Upravnog suda broj: 6-Su-122/2011-2 8. veljače 2011. Dakle, ni u vrijeme podnošenja žalbe protiv prvostupanjskog rješenja, ni u vrijeme podnošenja tužbe Upravnom sudu podnositelj nije bio upoznat s navedenim zaključkom Upravnog suda. Međutim, da je i bio upoznat s tim sudskim zaključkom prije podnošenja tužbe Upravnom sudu, ne može se zanemariti činjenica da je podnositelj imao izričitu uputu o pravnom lijeku navedenu u prvostupanjskom rješenju o pravu na podnošenje žalbe te da je prema istoj i postupio.
Ustavni sud podsjeća da je Europski sud za ljudska prava u predmetu Majski II protiv Hrvatske (presuda, 19. srpnja 2011., zahtjev br. 16924/08) utvrdio:
»70. ... Iako je istina da je navedena odluka Upravnog suda donesena oko dva mjeseca prije nego što je podnositelj zahtjeva podnio svoju tužbu istom sudu, Sud ne smatra da je podnositelj zahtjeva trebao biti svjestan te odluke i zanemariti izričitu uputu o pravnim sredstvima sadržanu u odluci Državnoodvjetničkog vijeća koju je pobijao. To zato što je u predmetima kao što je ovaj, u kojemu je pravno sredstvo o kojemu je riječ rezultat sudskog tumačenja, u pravilu potrebno šest mjeseci da takav razvoj sudske prakse dosegne dovoljni stupanj pravne sigurnosti prije nego što se može smatrati da je javnost djelotvorno svjesna domaće odluke koja je uspostavila pravno sredstvo i da su osobe kojih se to tiče sposobne i obvezne koristiti ga (...)«
12. Slijedom navedenog, Ustavni sud ocjenjuje da je propustom Upravnog suda u provođenju kontrole zakonitosti pojedinačnog upravnog akta donesenog na temelju Zaključka i Odluke Vlade, podnositelju povrijeđeno ustavno pravo zajamčeno člankom 19. stavkom 2. Ustava.
Nadalje, ocjena je Ustavnog suda da je podnositelj, u svojstvu tužitelja u upravnom sporu, bio u potpunosti onemogućen u ostvarenju svog ustavnog prava na pristup sudu. Stoga je u konkretnom slučaju došlo do povrede podnositeljeva »prava na sud«, a time i do povrede njegova prava na pravično