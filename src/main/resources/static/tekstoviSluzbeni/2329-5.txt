
Članak 25.
(1) Naknada za obavljanje poslova HAKOM-a u području poštanskih usluga iznosi 0,20% ukupnog godišnjeg bruto prihoda ostvarenoga od obavljanja poštanskih usluga u prethodnoj kalendarskoj godini.
(2) Naknadu iz točke 1. ovog stavka obvezni su plaćati samo oni davatelji poštanskih usluga koji su u prethodnoj kalendarskoj godini ostvarili bruto prihod veći od 1.000.000,00 kuna.
(3) Izvješće o iznosu ukupnog godišnjeg bruto prihoda, ostvarenoga od obavljanja poštanskih usluga prethodne kalendarske godine, svi davatelji poštanskih usluga obvezni su dostaviti HAKOM-u najkasnije do 31. ožujka tekuće godine.
VI. NAKNADA ZA OBAVLJANJE POSLOVA HAKOM-a U PODRUČJU ŽELJEZNIČKIH USLUGA
Izračun i visina naknade
Članak 26.
(1) Naknada za obavljanje poslova HAKOM-a u području regulacije tržišta željezničkih usluga iznosi 1% ukupnog godišnjeg bruto prihoda upravitelja infrastrukture ostvarenog od željezničkih usluga u prethodnoj kalendarskoj godini.
(2) Naknadu iz stavka 1. ovog članka obvezan je plaćati upravitelj infrastrukture.
(3) Upravitelj infrastrukture ukupni iznos naknade iz stavka 1. ovog članka preračunava i naplaćuje od željezničkih prijevoznika razmjerno udjelu pojedinog željezničkog prijevoznika u ukupnom godišnjem bruto prihodu upravitelja infrastrukture ostvarenom od željezničkih usluga u prethodnoj kalendarskoj godini. Ukupan iznos koji upravitelj infrastrukture naplati od željezničkih prijevoznika na ime naknade ne smije biti veći od iznosa definiranog u stavku 1. ovog članka.
(4) Izvješće o iznosu ukupnog godišnjeg bruto prihoda, ostvarenoga od obavljanja željezničkih usluga u prethodnoj kalendarskoj godini, upravitelj infrastrukture obvezan je dostaviti HAKOM-u najkasnije do 31. ožujka tekuće godine.
VII. NAČIN PLAĆANJA NAKNADA
Članak 27.
(1) Naknade propisane ovim Pravilnikom uplaćuju se na račun HAKOM-a, na temelju izdanog računa.
(2) Naknade propisane ovim Pravilnikom dospijevaju 30 dana od dana izdavanja računa, osim ako za pojedine naknade ovim Pravilnikom nije drugačije propisano.
(3) Obveznik plaćanja naknade koji smatra da mu naknada nije ispravno obračunata ima pravo, u roku od petnaest dana od dana izdavanja računa iz stavka 1. ovog članka, pisanim putem prigovoriti izdanom računu. Ukoliko HAKOM utvrdi da je prigovor osnovan, izdati će novi račun s novim rokom dospijeća. Ukoliko HAKOM ne utvrdi da je prigovor osnovan i ne izda novi račun, obveznik plaćanja naknade obvezan je platiti izdani račun u roku dospijeća.
(4) Na svaku naknadu uplaćenu nakon roka dospijeća obračunavaju se zakonske zatezne kamate.
(5) Ako se naknada ne plati u roku dospijeća naznačenom na računu iz stavka 1. ovog članka, HAKOM će obvezniku plaćanja naknade izdati pisanu opomenu najkasnije u roku od 30 dana od isteka roka dospijeća računa.
(6) Naknade uplaćene prema odredbama ovog Pravilnika ne vraćaju se.
VIII. PRIJELAZNE I ZAVRŠNE ODREDBE
Naknada za uporabu radiofrekvencijskog spektra
Članak 28.
(1) Ovaj Pravilnik se ne primjenjuje ako je za dodijeljeni dio radiofrekvencijskog spektra obračunsko razdoblje za izračun visine naknade za uporabu radiofrekvencijskog spektra počelo teći prije dana stupanja na snagu ovog Pravilnika.
(2) U slučaju iz stavka 1. ovog članka, plaća se naknada u iznosu i prema rokovima dospijeća određenim prema propisima koji su važili do stupanja na snagu ovog Pravilnika.
(3) Nakon isteka obračunskog razdoblja iz stavka 1. ovog članka, iznos visine naknade bit će određen u skladu s odredbama ovog Pravilnika.
Prestanak važenja propisa
Članak 29.
Stupanjem na snagu ovog Pravilnika prestaje važiti Pravilnik o plaćanju naknada za obavljanje poslova Hrvatske regulatorne agencije za mrežne djelatnosti (»Narodne novine« br. 133/14.).
Stupanje na snagu Pravilnika
Članak 30.
Ovaj Pravilnik stupa na snagu 1. siječnja 2016., a objavit će se u »Narodnim novinama«.
Klasa: 011-02/15-02/12
Urbroj: 376-08-15-1
Zagreb, 4. studenoga 2015.
Predsjednik Vijeća dr. sc. Dražen Lučić, v. r.
