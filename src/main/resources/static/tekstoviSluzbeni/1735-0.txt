88 12.08.2015 Odluka o područjima sakupljanja neopasne otpadne ambalaže
MINISTARSTVO ZAŠTITE OKOLIŠA I PRIRODE
1736
Na temelju članka 68. stavka 2. Zakona o održivom gospodarenju otpadom (»Narodne novine«, broj: 94/13), donosim
ODLUKU
O PODRUČJIMA SAKUPLJANJA NEOPASNE OTPADNE AMBALAŽE
I.
Ovom se Odlukom temeljem analize i prijedloga Fonda za zaštitu okoliša i energetsku učinkovitost, klasa: 351-04/14-09/26, urbroj: 563-14-1/249-14-1 od 3. prosinca 2014. godine, određuje područje sakupljanja neopasne otpadne ambalaže.
II.
Sakupljanje neopasne otpadne ambalaže obavlja se na cijelom teritoriju Republike Hrvatske, a isto se organizira putem ovlaštenih sakupljača koji su dužni osigurati skladišne i tehničko-tehnološke uvjete sukladno Zakonu o održivom gospodarenju otpadom za obavljanje usluge sakupljanja otpadne ambalaže unutar svake od pet regionalnih cjelina, i to:
1. središnje Hrvatske koju čini grad Zagreb, Zagrebačka, Karlovačka, Sisačko-moslavačka i Bjelovarsko-bilogorska županija,
2. sjeverozapadne Hrvatske koju čine Krapinsko-zagorska, Koprivničko-križevačka, Varaždinska i Međimurska županija,
3. istočne Hrvatske koju čine Virovitičko-podravska, Osječko--baranjska, Vukovarsko-srijemska, Brodsko-posavska i Požeško-slavonska županija,
4. sjevernog Jadrana i Like koju čine Primorsko-goranska, Istarska i Ličko-senjska županija, te
5. srednjeg i južnog Jadrana koju čine Zadarska, Šibensko-kninska, Splitsko-dalmatinska i Dubrovačko-neretvanska županija.
III.
Za obavljanje usluge sakupljanja neopasne otpadne ambalaže Fond za zaštitu okoliša i energetsku učinkovitost se obvezuje za područje sakupljanja određeno točkom II. ove Odluke, raspisati javni poziv za podnošenje programa za obavljanje usluge sakupljanja neopasne otpadne ambalaže, sukladno Zakonu o održivom gospodarenju otpadom i Pravilniku o ambalaži i ambalažnim otpadom.
IV.
Ova će se Odluka objaviti u »Narodnim novinama«, a stupa na snagu osmog dana od dana objave.
Klasa: 351-01/14-01/1247 Urbroj: 517-01-15-5 Zagreb, 3. kolovoza 2015.
Ministar Mihael Zmajlović, v. r.
