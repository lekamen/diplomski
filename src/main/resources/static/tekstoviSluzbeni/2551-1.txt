Rješenjem Upravnog suda u Zagrebu odbijen je prijedlog za odgodnim učinkom podnositeljeve tužbe. Prvostupanjsko porezno tijelo je, na temelju konačnog poreznog rješenja, rješenjem o ovrsi pokrenulo ovršni postupak protiv podnositelja radi pljenidbe i prijenosa novčanih sredstava koja podnositelj (ovršenik) ima na računu kod banke.
III. PRIGOVORI PODNOSITELJA
3. Podnositelj u iznimno opširnoj ustavnoj tužbi ističe da žalba protiv rješenja o ovrsi »ne odgađa izvršenje istog« pa mu ne omogućava »zaštitu prava i interesa«. Sažimajući bit svojih prigovora, ističe:
»... postupanjem prvostupanjskih i drugostupanjskih tijela Podnositelju je povrijeđeno više ustavnih prava, zajamčenih stavkom 2. članka 38., stavkom 1. članka 48., stavkom 1. članka 49., te stavkom 2. članka 51. Ustava.
(...)
Bit povrede gore navedenih ustavnih odredbi, sastoji se u tome da je prvostupanjsko porezno tijelo nakon provedenog nadzora, a što je kasnije svojim rješenjem potvrdilo drugostupanjsko porezno tijelo, potpuno neosnovano, paušalnim procjenama i promašenom logikom osporilo veliku količinu izdanih računa iz porezno priznatih rashoda za 2013. godinu, dižući na taj način poreznu osnovicu Podnositelja na iznos od preko 25 milijuna kuna, stvarajući tako ogromno dugovanje na osnovu porezne obveze na ime Poreza na dobit te PDV-a, koje dugovanje su kasnijim donošenjem Rješenja o ovrsi odmah učinili izvršnim te pristupili naplati cjelokupnog dugovanja u roku odmah. Razlozi zbog kojih su nadležna porezna tijela osporila navedene račune su različiti, no u svojoj biti svi su zasnovani na posve pogrešnom i promašenom tumačenju zakona i podzakonskih propisa (rezultirajući povredom Ustava), kao i posvemašnjem nepoznavanju istih, te je upravo nevjerojatno da porezna tijela u 21. stoljeću postupaju ne uzimajući u obzir specifične djelatnosti koje Podnositelj i njegovi dobavljači obavljaju ...
Posebno valja uzeti u obzir da isti računi nisu osporeni kod dobavljača odnosno izdavatelja računa koji su temeljem tih računa platili porez na dodanu vrijednost i porez na dobit, a što je potpuno apsurdno jer ako jedan račun čini temelj za nastajanje porezne obveze plaćanja poreza na dodanu vrijednost i poreza na dobit tada mora kod poreznog obveznika koji ga knjiži kao rashod predstavljati i osnovu za ostvarenje prava na odbitak pretporeza odnosno umanjenje poreza na dobit, inače predstavlja dvostruko porezno opterećenje za istu stvar!
Podnositelj je nadležnim poreznim tijelima, pa tako i sada Ustavnom sudu, skreće pozornost na činjenicu su svi računi dobavljača (izdavatelja računa) izravno u vezi s poslovanjem, obavljanjem gospodarske djelatnosti i ostvarivanjem dobiti Podnositelja, a isto je vidljivo i iz opisa računa koji se nalaze u prilogu samog Zapisnika, no nadležni porezni organi izrijekom utvrđuju upravo suprotno, dolazeći do nevjerojatnog zaključka kako naknade za oglasni prostor u radijskom programu, knjigovodstvene usluge, poslovno i financijsko savjetovanje, istraživanje tržišta, marketinška suradnja, medijsko pokroviteljstvo itd. nisu izravno u vezi s ostvarivanjem dobiti!?
Porezni organi niti mogu niti smiju niti imaju na zakonu zasnovanu osnovu izvoditi takve zaključke, i takvo postupanje dovelo je do povrede ustavnih prava Podnositelja.
Stavak 2. članka 38. Ustava govori o slobodi izražavanja misli, koja obuhvaća osobito slobodu tiska i drugih sredstava priopćavanja, slobodu govora i javnog nastupa i slobodno osnivanje svih ustanova javnog priopćavanja. U konkretnom je slučaju ta sloboda ugrožena ne samo donošenjem protuzakonitih rješenja siromašnog činjeničnog supstrata ... već i jednostranim slanjem na provedbu rješenja o ovrsi usred pregovora Ministarstva financija – Porezne uprave s Podnositeljem, usprkos udovoljavanju Podnositelja svim uvjetima postavljenim od Ministarstva financija – Porezne uprave.
(...)
Osim slobode tiska i izražavanja misli, postupanjem Ministarstva financija definitivno je povrijeđeno i pravo vlasništva zajamčeno stavkom 1. članka 48.