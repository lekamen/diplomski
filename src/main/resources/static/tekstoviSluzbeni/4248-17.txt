 zahtjev pravde u kaznenim stvarima da tužiteljstvo mora dokazati svoj slučaj izvan razumne sumnje i da nisu bile u suglasnosti s jednim od fundamentalnih načela kaznenog prava, a to je in dubio pro reo ...
52. Navedena razmatranja dostatna su da omoguće Sudu zaključiti da kazneni postupak protiv podnositelja zahtjeva, uzet kao cjelina, konstituira povredu prava podnositelja na pošteno suđenje iz članka 6. stavka 1. Konvencije.«
71. Ustavni sud ponavlja svoje ustaljeno stajalište: sve dok u pravomoćnoj presudi nisu navedeni dostatni i relevantni razlozi kojima se sud vodio u donošenju svoje odluke, a koji mogu dovesti do uvjerenja da je taj sud stvarno ispitao slučaj i odgovorio na sve bitne navode stranaka, ne može se smatrati da ta presuda zadovoljava opće zahtjeve koji proizlaze iz Ustavom zajamčenog prava na pravično suđenje.
To stoga što se preko obrazloženja sudskih presuda ispituje je li u svakom konkretnom kaznenom predmetu ispunjen »temeljni zahtjev pravde u kaznenim stvarima« koji traži da nadležno tijelo kaznenog progona pred sudom dokaže, riječima ESLJP-a, »svoj slučaj izvan razumne sumnje«.
Ne pokazuje li obrazloženje kaznene presude da je taj temeljni zahtjev pravde ispunjen, tada ni sama presuda ne može biti u suglasnosti »s jednim od fundamentalnih načela kaznenog prava, a to je in dubio pro reo«.
72. U ovom se predmetu Ustavni sud susreo s podnositeljevim prigovorima o povredi prava na obrazloženu odluku zbog:
– nenavođenja u obrazloženjima prvostupanjske i drugostupanjske presude relevantnih razloga za ocjenu o postojanju izravne namjere kao subjektivnog obilježja bića kaznenog djela za koji je podnositelj osuđen,
– nenavođenja u obrazloženjima prvostupanjske i drugostupanjske presude dostatnih razloga za odbijanje dokaznih prijedloga podnositelja, te
– nenavođenja i neobrazlaganja u drugostupanjskoj presudi pojedinih žalbenih navoda podnositelja.
A. NEOBRAZLOŽENOST IZRAVNE NAMJERE U SMISLU ČLANKA 292. KZ-A:110/97
1) Prigovori podnositelja
73. Podnositelj je u ustavnoj tužbi istaknuo sljedeće prigovore o povredi svoga ustavnog prava na obrazloženu odluku u dijelu koji se odnosi na izravnu namjeru da počinjenjem triju djela pribavi znatnu protupravnu imovinsku korist trima pravnim osobama u smislu članka 292. KZ-a:110/97:
»Naime, premda je u skladu sa člankom 359. stavak 7. ZKP/97 sud dužan određeno i potpuno izložiti koje sporne činjenice i iz kojih razloga uzima kao dokazane ili nedokazane, dati pri tome osobito ocjenu vjerodostojnosti proturječnih dokaza, te izložiti iz kojih razloga nije prihvatio pojedine prijedloge stranaka, te premda je u skladu sa člankom 391. stavak 1. ZKP/97 drugostupanjski sud dužan ocijeniti sve žalbene navode, ni prvostupanjski Općinski sud u Metkoviću u svojoj presudi broj K. 147/06 od 11. ožujka 2013. godine, a ni drugostupanjski Županijski sud u Dubrovniku u svojoj presudi broj Kž. 227/13 od 26. svibnja 2014. godine to nisu uradili, te tako, pored ostalog, ni prvostupanjski a niti drugostupanjski sud nisu sasvim jasno i određeno obrazložili:
1. na temelju kojih to dokaza se došlo do zaključka da bi tužitelj postupao s namjerom, a ne iz nehaja,
2. zbog čega bi to tužitelj kao dioničar oštećene banke radio na svoju štetu,
3. zbog čega se eventualno ne bi radilo o kaznenom djelu nesavjesnog gospodarskog poslovanja iz članka 291. KZ/97,
(...)
Na takav način tužitelj je uskraćen u svom pravu na valjano obrazloženu presudu, ...
Time je tužitelju povrijeđeno ustavno i konvencijsko pravo na pravično suđenje.«
74. Iz spisa predmeta proizlazi da je podnositelj i tijekom cijelog kaznenog postupka isticao kako u dokaznom postupku nije utvrđeno da je postupao s ciljem pribavljanja protupravne imovinske koristi za druge pravne osobe u smislu članka 292. KZ-a:110/97. Podnositelj je prigovarao i zbog toga što u obrazloženju prvostupanjske presude nisu izneseni i obrazloženi dostatni i relevantni razlozi koji bi potvrdili da rezultati provedenog dokaznog postupka upućuju na počinjenje kaznenog 