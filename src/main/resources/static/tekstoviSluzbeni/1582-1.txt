 odlučivanje sud. S obzirom da nadležnost tuženika nije izričito propisana za odlučivanje o isplati naknade za kašnjenje u realizaciji veleprodajnih usluga drži da veza s obvezama iz Zakona o elektroničkoj komunikaciji je daleka i posredna slijedom čega nalazi rješenje ništavim. Pri tome upućuje na praksu Visokog upravnog suda pod poslovnim brojem Us-330/10 od 8. rujna 2011. iz koje je vidljivo da rješavanje pitanja ugovornog odnosa od strane tuženika nije u granicama nadležnosti samog tuženika.
Nadalje, tužitelj drži da je pogrešno primijenjeno materijalno pravo s obzirom da tuženik nije primijenio odredbu članka 353. Zakona o obveznim odnosima koja govori o ugovornoj kazni o kojoj se očito u predmetnoj stvari radi. VIPnet nikada nije osporio tužiteljevu tvrdnju da zadržava svoje pravo na naknadu to jest ugovornu kaznu. Smatra da je sporno pravno pitanje primjene odredi Zakona o obveznim odnosima o ugovornoj kazni, a obrazloženje tuženika da ne treba primijeniti navedeni Zakona je potpuno neutemeljeno i promašeno. Tuženik uopće nije utvrdio pa niti obrazložio radi li se o ugovornoj kazni ili ne, odnosno primjenjuju li se odredbe Zakona o obveznim odnosima o ugovornoj kazni na sporne naknade za zakašnjenje u pružanju veleprodajnih usluga.
Nadalje, tužitelj nalazi da je pogrešno primijenjena odredba članka 98. stavka 3. Zakona o općem upravnom postupku koja propisuje da izreka mora biti kratka i određena, a protivno tome je osporeno rješenje tako koncipirano da ne sadrži čak ni parametre za izračunavanje iznosa koje tužitelj mora platiti po osporenom rješenju pa isto nije izvršivo, a stranka je dovedena u položaj da ne zna pouzdano koliko treba platiti.
Tužitelj navodi da činjenično stanje nije u potpunosti ispitano i utvrđeno te obrazlaže da je platio iznos od 17.523,78 kn na ime odgovarajućih naknada za kašnjenje u realizaciji veleprodajnih usluga i za zakašnjenje u otklanjaju kvarova/smetnji što je VIPnet potvrdio pa smatra nespornim da VIPnet uopće nije postavio zahtjev za isplatom navedenog iznosa dok je tuženik taj iznos obuhvatio izrekom rješenja. Tužitelj predlaže Sudu da održi raspravu ako zauzme stajalište da pogrešna primjena materijalnog prava te formalni i procesno-pravni nedostaci osporenog rješenja nisu sami za sebe dovoljan razlog za oglašavanja rješenja ništavim, odnosno za poništenje istog bez rasprave.
Zaključno, predlaže da prvenstveno Sud oglasi ništavim osporavano rješenje, a podredno da ga poništi.
Tuženik pozvan na odgovor u smislu odredbe članka 32. Zakona o upravnim sporovima (»Narodne novine« 20/10., 143/12. i 152/14. – dalje u tekstu: ZUS), protivi se tužbi prvenstveno ukazujući na odredbu članka 20. Zakona o elektroničkim komunikacijama (»Narodne novine« 73/08., 90/11., 133/12. i 80/13. – dalje u tekstu: ZEK) koji upravo daje ovlaštenje i obvezu donijeti odluku o rješenju spora između dvaju ili više operatora elektroničkih komunikacijskih mreža i/ili usluga u vezi s obvezama iz ZEK-a. Navodi da je u osporavanom rješenju detaljno obrazložio da se naknade za kašnjenje koje su predmet spora temelje na odredbama Zakona o elektroničkim komunikacijama, konkretno spor se odnosi na regulatorne obveze tužitelja kao operatora sa značajnom tržišnom snagom, a koje su određene sukladno članku 56. Zakona. Okvirni sadržaj regulatornih obveza propisan je člancima 58. (regulatorna obveza transparentnosti), 59. (regulatorna obveza nediskriminacije) i 61. (regulatorna obveza pristupa i korištenje posebnih dijelova mreže), a konkretizirana je odlukama o analizama mjerodavnih tržišta. Smatra da je nadležan za postupanje u ovom sporu, a rješenje se temelji na načelima i ciljevima iz članka 5. Zakona, jer je doneseno u cilju sprječavanja diskriminacije operatora i razvoja učinkovitog tržišnog natjecanja, koji ciljevi predstavljaju bitna načela u članku 5. stavku 2. točkama 2. i 3. Zakona. U odnosu na navod tužitelja da je nadležnost tuženika iznimka u odnosu na sudsku nadležnost navodi da upravo odredba članka 20. stavka 