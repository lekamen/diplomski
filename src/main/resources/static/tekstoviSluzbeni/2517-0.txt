134 11.12.2015 Pravilnik o dopuni Pravilnika o obavljanju gospodarskog ribolova na moru pridnenom povlačnom mrežom - koćom
MINISTARSTVO POLJOPRIVREDE
2518
Na temelju članka 9. stavka 1. točke 1. i članka 23. stavka 6. Zakona o morskom ribarstvu (»Narodne novine«, br. 81/2013, 14/2014 i 152/2014) ministar poljoprivrede donosi
PRAVILNIK
O DOPUNI PRAVILNIKA O OBAVLJANJU GOSPODARSKOG RIBOLOVA NA MORU PRIDNENOM POVLAČNOM MREŽOM – KOĆOM
Članak 1.
(1) U Pravilniku o obavljanju gospodarskog ribolova na moru pridnenom povlačnom mrežom – koćom (»Narodne novine«, br. 101/2014, 118/2014, 125/2014, 2/2015, 37/2015 i 47/2015), u članku 11. iza stavka (3) dodaju se stavci (4) i (5) koji glase:
»(4) U slučaju zamjene plovila u povlastici istog vlasnika obavljene u razdoblju od 30. lipnja 2014. godine do 30. studenoga 2014.godine, kao broj ribolovnih dana plovila za koje se traži Odobrenje iz stavka 1. točke 2. ovog članka uzima se broj ribolovnih dana obavljenih starim plovilom u referentnom periodu iz istog stavka.
(5) Iznimno od stavka (1) točke 2. ovog članka, za plovila čiji su vlasnici prenijeli pravo upisa povlastice u cijelosti ili su prenijeli pravo upisa pridnene koće u svoju povlasticu iz druge povlastice u razdoblju od 30. lipnja 2014. godine do 30. studenoga 2014. godine, minimalni broj ribolovnih dana umanjuje se proporcionalno prema broju evidentiranih ribolovnih dana od dana izdavanja povlastice ili od dana upisa pridnene koće u povlasticu do dana 30. studenoga 2014. godine.«
(2) Dosadašnji stavci (4) i (5) postaju stavci (6) i (7).
Članak 2.
Ovaj Pravilnik stupa na snagu osmog dana nakon dana objave u »Narodnim novinama«.
Klasa: 011-02/14-01/47
Urbroj: 525-13/0323-15-14
Zagreb, 7. prosinca 2015.
Ministar Tihomir Jakovina, v. r.
