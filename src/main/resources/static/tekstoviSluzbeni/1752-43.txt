 ustavnosudskom postupku provjeri jesu li nadležni sudovi u slučaju Hypo ispitivali odnosno ocjenjivali pitanja vezana uz zastaru djela/31-1, te jesu li ispitali sva relevantna pitanja vezana uz postojanje odnosno počinjenje RPiPP-djela/31-4 iz članka 7. stavka 1. ZoNKD-RPiPP-a.
1) Kazneno djelo zlouporabe položaja i ovlasti (djelo/31-1)
135. Ustavni sud prvo podsjeća da se – prema pravomoćnoj osudi – djelo/31-1 sastoji u tome što je podnositelj, kao zamjenik ministra vanjskih poslova Republike Hrvatske, a prema nalogu nadređene osobe (ministra vanjskih poslova Republike Hrvatske) u jednom razdoblju tijekom pripreme kreditnog posla s austrijskom Hypo bankom bio pregovarač u ime Vlade Republike Hrvatske o uvjetima ugovora o kreditu (kojim bi Hypo banka odobrila Vladi Republike Hrvatske kredit za kupnju zgrada veleposlanstava Republike Hrvatske u svijetu). Podnositelj je, u namjeri da sebi pribavi znatnu imovinsku korist tijekom tih pregovora, koristeći položaj pregovarača, dogovorio da mu ta banka za sudjelovanje u pregovorima te kao protuuslugu za njezin ulazak na hrvatsko tržište, isplati proviziju u gotovini, i to u visini od 5% odobrenog kredita, što je i učinjeno.
1.1. Presude nadležnih sudova
136. Sudovi su u provedenom kaznenom postupku pravomoćno utvrdili da je u slučaju Hypo počinjeno djelo/31-1, to jest kvalificirani oblik kaznenog djela opisanog u članku 337. stavku 4. u vezi sa stavkom 1. KZ-a/97 (Županijski sud u Zagrebu), odnosno u članku 291. stavku 2. u vezi sa stavkom 1. KZ-a/11 (Vrhovni sud), kojim je pribavljena »znatna imovinska korist«, jer je to djelo »spoj kaznenog djela protiv službene dužnosti s imovinskim kaznenim djelom« (presuda Vrhovnog suda broj: I Kž 72/06-5 od 22. siječnja 2008. – v. točku 57.1.).
137. Pri tome, samim dokazivanjem postojanja i počinjenja opisanog djela/31-1 bavio se samo nadležni prvostupanjski sud. Vrhovni sud tim se pitanjem nije posebno bavio.
138. Navode se mjerodavni dijelovi presude Županijskog suda u Zagrebu (str. 7. presude):
»Da bi se ostvarila obilježja kaznenog djela iz članka 337. stavak 1. i 4. Kaznenog zakona, potrebno je da je počinitelj kao službena osoba iskoristio svoj položaj ili ovlast s ciljem pribavljanja znatne protupravne imovinske koristi. Nadalje, odlučno je da počinitelj ima takve ovlasti koje mu s obzirom na njegov položaj omogućavaju da ih protupravno iskoristi ili prekorači njihove granice u namjeri pribavljanja vlastite protupravne imovinske koristi, jednom riječju da iz koristoljublja zlorabi svoj položaj i ovlasti. Zatim, radi se delicta propria i to svojstvo predstavlja bitno obilježje kaznenog djela. Pravna suština kaznenog djela zlouporabe položaja i ovlasti ogleda se u ponašanju počinitelja koji protupravno iskorištava stvarne i pravne mogućnosti vezane za svoj položaj službene osobe na način suprotan potrebama, ciljevima i interesima konkretno države, a u vlastitu korist. Predmetno kazneno djelo ne bi moglo biti počinjeno bez da je počinitelj iskoristio svoja specifična ovlaštenja koja proizlaze upravo iz svojstva službene osobe.
Predmetni oblik kaznenog djela zlouporabe položaja i ovlasti, i to iskorištavanjem položaja i ovlasti, uvijek pretpostavlja da službena osoba poduzima službene radnje iz djelokruga svojih službenih ovlasti, ali uvijek u vršenju službe, kao one osnovne pravne pretpostavke, u kojim se okvirima ovo kazneno djelo može počiniti, pa se dakle odnosno djelo ne može izvršiti kada poduzeta djelatnost nema značaj, odnosno karakter službene radnje pri vršenju službe.
Kako je optuženik kao zamjenik ministra vanjskih poslova u Vladi Republike Hrvatske, postupao prema nalogu ministra vanjskih poslova Mate Granica, kao pregovarač u ime Vlade Republike Hrvatske sa Hypo bank, Die Kärntner Landesbank Klagenfurt o uvjetima ugovora o kreditu kojim bi navedena banka odobrila Vladi Republike Hrvatske kredit za kupnju zgrada veleposlanstava Republike Hrvatske u svijetu, to je nesporno utvrđeno da je postupao kao službena osoba u vršenju