je situaciji tim više bilo potrebno da žalbeni sud odgovori zbog čega smatra da u jednom, dvama ili svim trima slučajevima nije bila riječ o djelima iz članka 291. KZ-a:110/97, kako je to uporno ponavljao podnositelj. Žalbeni sud to nije učinio.
91. Zaključno, u situaciji kad izravna namjera u smislu članka 292. KZ-a:110/97 u osporenoj prvostupanjskoj presudi nije bila jasno opisana, jamstva pravičnog suđenja zahtijevala su da iz drugostupanjske presude bude moguće saznati razloge zbog kojih viši sud smatra da je prvostupanjski sud unatoč tome dokazao postojanje izravne namjere podnositelja, odnosno da nije zanemario taj važni aspekt razmatranog slučaja.
92. S obzirom na takvo stanje stvari, ni prvostupanjska ni drugostupanjska odluka, promatrane zajedno, ne sadržavaju relevantne razloge koji bi mogli biti temelj za ocjenu Ustavnog suda da iz tih presuda jasno i uvjerljivo proizlazi kako se na podnositeljev slučaj morao primijeniti članak 292. KZ-a:110/97.
93. Štoviše, promotri li se obrazloženje mjerodavnog dijela drugostupanjske presude u cjelini (v. točku 46.), mora se zaključiti da je drugostupanjski sud na sve podnositeljeve žalbene navode općenito odgovorio toliko neodređeno da se u obrazloženju presude teško može naći ijedan razlog koji potkrepljuje njegovu ocjenu o neosnovanosti žalbe (u dijelu u kojem je ona odbijena).
Obrazloženje osporene drugostupanjske presude iscrpljuje se u paušalnim pravnim izričajima generalne naravi koji ne sadržavaju razloge za ocjene drugostupanjskog suda o neosnovanosti prigovora podnositelja. Osim u neznatnom dijelu (pri navođenju imena svjedoka), ti su izričaji toliko uopćeni da mogu biti sadržani u bilo kojoj žalbenoj presudi u kojoj sud odgovara na usporedive prigovore.
94. Konkretno, umjesto relevantnih argumenata drugostupanjskog suda, presuda sadržava tipizirane paušalne tvrdnje kao što su: »suprotno navodima okrivljenika, nije povrijeđeno pravo okrivljenika«, ili »suprotno navodima okrivljenika, prvostupanjski sud nije učinio tu povredu«, ili »činjenično stanje suprotno žalbenim tvrdnjama nije pogrešno utvrđeno«, ili »sud je iznio sve razloge o odlučnim činjenicama«, ili »sudsko vijeće je pravilno odlučilo« i sl., bez daljnje relevantne argumentacije (v. točku 46.).
Takav sudski odgovor na konkretne žalbene navode podnositelja, promatra li ga se u cjelini, teško se može ocijeniti prihvatljivim. Smisao i svrha sudskih odgovora na prigovore stranaka u obrazloženjima presuda nije u tome da sud na tvrdnju stranke (primjerice, »nešto postoji«) odgovori suprotnom tvrdnjom (»ne, to ne postoji«), nego da obrazloži razloge zbog kojih i osnove na kojima utemeljuje svoju ocjenu da prigovor stranke jest ili nije osnovan. Samo u tom slučaju može biti riječ o uvjerljivim i ozbiljnim razlozima (convincing and weighty reasons) koji zadovoljavaju zahtjeve relevantnosti.
95. Zbog nenavođenja relevantnih razloga za podvođenje svakog od triju djela pod članak 292. KZ-a:110/97 (koji pretpostavlja dokazanu izravnu namjeru počinitelja da pribavi svojoj ili drugoj pravnoj osobi protupravnu imovinsku korist), u ovom je predmetu došlo do povrede podnositeljevog ustavnog prava na obrazloženu odluku, zajamčenog člankom 29. stavkom 1. Ustava, s daljnjim posljedicama koje se vezuju uz taj propust.
95.1. Na temelju članaka 73. i 76. stavka 1. Ustavnog zakona odlučeno je kao u točki I. u vezi s točkom II. alinejama 2. i 3. izreke ove odluke.
B. NEOBRAZLOŽENOST ODBIJANJA PODNOSITELJEVIH DOKAZNIH PRIJEDLOGA
96. U točki 68. navedeno je kako širina obveza suda da u pisanom obrazloženju svoje odluke navede razloge kojima se vodio pri njezinu donošenju (mjerilo dostatnosti) uvijek ovisi o osobitim okolnostima svakog konkretnog slučaja.
U predmetu koji se razmatra u ovom ustavnosudskom postupku te su osobite okolnosti povezane s pitanjem utvrđivanja činjenica, odnosno izvođenja i ocjene dokaza u provedenom kaznenom postupku.
1) Načelna pravna stajališta o utvrđivanju činjenica i ocjeni dokaza
97. Kad je riječ o