 opt. J. kao policijski službenik prilikom nadzora prometa na graničnom prijelazu M., najprije predočio opt. D. J. i opt. I. T. P. da su počinili prekršaj jer nisu bili vezani sigurnosnim pojasevima, te da je svaki od njih dužan platiti kaznu od 500 kn, da bi nakon toga zatražio od njih iznos od 50 EUR-a, umjesto plaćanja te kazne, te taj iznos i primio od opt. D. J..
Nema sumnje da se u takvim radnjama optuženika stječu sva bitna obilježja kaznenog djela primanje mita, koje je dovršeno već u trenutku zahtijevanja dara, kojeg je optuženik nakon toga i primio, pa sve kasnije poduzete radnje – povrat novca i naplata kazne za prekršaj, nisu od značaja budući su uslijedile nakon već dovršenog kaznenog djela.«
302. Ponavljajući istovjetna stajališta i u presudi i rješenju broj: I Kž Us 44/12-10 od 11. travnja 2013. (v. točku 267.1.), Vrhovni sud je sve radnje počinjene nakon dovršetka kaznenih djela primanja i davanja mita ilustrativno označio kao »višak« koji samo »opisuje što se zbivalo nakon što su predmetna kaznena djela ostvarena«:
»... kazneno djelo pasivnog i aktivnog podmićivanja, ukoliko je riječ o primanju, odnosno davanju obećanja dara ili dara, da se obavi službena radnja koja bi se morala obaviti, dovršeno je u trenutku sklapanja takvog sporazuma, odnosno davanja/primanja dara, a nije od važnosti je li službena osoba zaista obavila radnju radi koje je tražila/dobila dar ili kakvu drugu korist. S obzirom, nadalje, da je prvostupanjski sud s izvjesnošću utvrdio kada je i na koji način sklopljen korupcijski sporazum, a kako to nepobitno proizlazi iz snimljenih telefonskih razgovora vođenih između optuženih S. i M., neutemeljen je i prigovor opt. S. B. kojim on to spori. Nadalje, mito je bilo obećao i dano kako bi opt. S. žurno riješila predmet opt. S. B., čime je u potpunosti definirana radnja koju je ona kao službena osoba trebala obaviti, a koja je bila u granicama njezinih ovlasti i koju je ona ionako morala obaviti, a čime su ostvarena konstitutivna obilježja inkriminiranih kaznenih djela, zbog čega nema potrebe ulaziti u to je li i kakve informacije opt. S. davala. Shodno izloženom, ni od kakve važnosti nije niti podatak u kojem je roku riješen predmet predlagatelja S. B., jer to ne utječe na opstojnost bitnih, konstitutivnih elemenata inkriminacija.
Srž kaznenih djela primanja i davanja mita je motiviranost službene osobe da obavi određenu radnju zbog obećanog, odnosno danog dara ili koristi. ... U konkretnom slučaju je nesumnjivo između optuženih D. B. i J. S. sklopljen tzv. korupcijski sporazum, čiji sadržaj su stranke dogovorno utvrdile i koji uključuje kako predmet, tako i osobu kojoj će biti dan. Drugačije tumačenje zakonskog opisa inkriminacije proturiječilo bi smislu i cilju inkriminacije.
(...)
Dio činjeničnog opisa inkriminacije koji se odnosi na djelovanje opt. J. S. nakon postizanja korupcijskog sporazuma nije i konstitutivno obilježje kaznenih djela iz čl. 347. st. 2. i čl. 348. st. 2. KZ/97, već tzv. ‘višak’, a opisuje što se zbivalo nakon što su predmetna kaznena djela ostvarena.«
303. U presudi broj: I Kž 557/06-6 od 3. prosinca 2008. Vrhovni sud naglasio je da je za postojanje kaznenog djela primanja mita irelevantno je li počinitelj primio cijeli zatraženi iznos mita ili samo njegov dio. U toj se presudi obrazlažu i dvije »alternativno određene radnje« kaznenog djela primanja mita:
»... nema proturječja između dijela izreke presude u kojem se navodi da je ‘M. T. … predao optuženiku dio zatraženog novca u iznosu od 2.000 €’ i navoda u obrazloženju da je optuženi B. ‘kao odgovorna osoba zahtijevao i primio na dar 2.000 €’. Naime, citirani dio obrazloženja presude odnosi se na utvrđenje prvostupanjskog suda o ostvarenju svih objektivnih i subjektivnih elemenata bića kaznenog djela primanja mita odnosno njegove obje alternativno određene radnje – zahtijevanja dara, kao i primanja dara – od strane odgovorne osobe radi neobavljanja radnje koju ne bi smjela obaviti, za postojanje kojih oblika je potpuno