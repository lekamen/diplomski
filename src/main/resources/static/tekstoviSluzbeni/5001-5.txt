 donositelja odluke nije utemeljena na odredbama Zakona o vlasništvu i drugim stvarnim pravima (»Narodne novine«, broj 91/96., 68/98., 137/99., 22/00., 73/00., 129/00., 114/01., 79/06., 141/06., 146/08., 38/09., 153/09., 143/12. i 152/14.).
Naime, odredba članka 30. stavka 5. Zakona o održivom gospodarenju otpadom definira korisnika usluge prikupljanja miješanog komunalnog otpada i biorazgradivog komunalnog otpada kao vlasnika nekretnine, odnosno vlasnika posebnog dijela nekretnine i korisnika nekretnine odnosno posebnog dijela nekretnine kada je vlasnik nekretnine odnosno posebnog dijela nekretnine obvezu plaćanja ugovorom prenio na tog korisnika i o tome obavijestio davatelja usluga. Više korisnika mogu na zahtjev, sukladno međusobnom sporazumu, zajednički nastupati prema davatelju ove javne usluge.
Javna usluga prikupljanja miješanog i biorazgradivog komunalnog otpada ne predstavlja posao upravljanja nekretninom u smislu odredbi Zakona o vlasništvu i drugim stvarnim pravima, a troškovi ove javne usluge nisu troškovi nekretnine nego troškovi korisnika usluge kako su definirani naprijed navedenom odredbom članka 30. stavka 5. Zakona o održivom gospodarenju otpadom. Stoga, više korisnika može zajednički nastupati prema davatelju usluge samo u slučaju kako je to propisano zakonom dakle, ako se na zahtjev davatelja usluge o tome međusobno sporazumiju.
Iz navedenih razloga, Sud je ukinuo dio odredbe članka 14. stavka 2. Odluke.
Budući da je zakonom propisana ovlast jedinice lokalne samouprave da odlukom svog predstavničkog tijela odredi standardne veličine i druga bitna svojstva spremnika za sakupljanje otpada (članak 30. stavak 7. točka 2. Zakona) Sud nije našao osnove za usvajanjem zahtjeva u pogledu odredbe članka 18. Odluke. Ovo tim više što zaduženi volumen spremnika otpada, nakon ukidanja dijela odredbe članka 5. stavka 3. Odluke kao i odredbe članka 14. stavka 1. i dijela odredbe članka 14. stavka 5. Odluke, nije niti može biti temelj za utvrđivanje visine obveze korisnika.
Odredbom članka 6. osporene Odluke, propisane su obveze davatelja usluge. Prema odredbi točke 8. obveza davatelja usluge je da na službenim internetskim stranicama, prije primjene predmetne odluke, objavi opće uvjete poslovanja s korisnicima.
Navedena odredba protivna je odredbi članka 30. stavka 7. točke 7. Zakona o održivom gospodarenju otpadom, budući da je tom odredbom propisano da je predstavničko tijelo jedinice lokalne samouprave ovlašteno i dužno donijeti odluku o načinu pružanja javnih usluga prikupljanja miješanog komunalnog otpada i biorazgradivog komunalnog otpada koja sadrži opće uvjete ugovora s korisnicima. Zakon izričito propisuje da su opći uvjeti ugovora s korisnicima sastavni dio općeg akta jedinice lokalne samouprave. Pri tome navedeni Zakon ne daje ovlast predstavničkom tijelu da propisanu nadležnost ustupi davatelju usluge.
Kako je navedenom odredbom propisano da opće uvjete ugovora s korisnicima donosi davatelj usluge, iako zakon propisuje da su oni sastavni dio općeg akta jedinice lokalne samouprave, to je navedenu odredbu Sud ukinuo po službenoj dužnosti.
Iz navedenih razloga, Sud je utvrdio da su navodi podnositelja zahtjeva u pretežitom dijelu osnovani, a nezakonitost odluke utvrdio je i po službenoj dužnosti, zbog čega je na temelju odredbe članka 86. stavka 3. Zakona o upravnim sporovima, odlučio kao pod točkama I. i II. izreke, s tim što ukinute odredbe općeg akta prestaju važiti danom objave ove presude u »Narodnim novinama«.
Odluka pod točkom III. izreke ove presude temelji se na odgovarajućoj primjeni odredbe članka 57. stavak 1. Zakona o upravnim sporovima.
Broj: Usoz-3/16-7
Zagreb, 28. listopada 2016.
Predsjednica vijeća Ana Berlengi Fellner, v. r.
