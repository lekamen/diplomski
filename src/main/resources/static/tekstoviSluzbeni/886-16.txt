 diskriminaciju na temelju državljanstva među radnicima iz država članica EU u vezi sa zapošljavanjem. Isto tako, predloženim zakonom ne prebacuje se dio djelatnosti s tržišta u javne i državne službe budući da su djelatnosti na koje se predloženi zakon odnosi već definirane i obavljaju se kao javna i državna služba.
(...)
Zaključno, mišljenja smo da bi provođenje izdvajanja pratećih i neosnovnih djelatnosti iz javnog sektora predstavljalo veliki problem koji će imati dalekosežne štetne posljedice po radnike, radna mjesta i kvalitetu pružanja usluga u navedenom sektoru, gdje bi neizravne žrtve bili i svi građani RH budući da postoji realna opasnost da bi to rezultiralo lošijim zdravstvenim i obrazovnim sustavom, kao i srušilo kvalitetu drugih javnih usluga. Otvara se i pitanje kako bi navedeno izdvajanje djelatnosti djelovalo na dehumanizaciju ustanova, škola, bolnica i javne uprave. Ograničava se pravo na rad i na socijalnu sigurnost i to prije svega socijalno najslabije kategorije zaposlenika s najmanjim plaćama. Stvaraju se nejednakosti, što dalje dovodi do diskriminacije u više segmenata. Uz sve navedene negativne efekte, ničim nije niti dokazano da će provođenje izdvajanja pratećih i neosnovnih djelatnosti barem postići prvotnu cilj, tj. ostvariti uštede u Državnom proračunu. Štoviše, sve upućuje na to da bi se taj cilj teško ostvario ovakvom mjerom, a što je gotovo nemoguće postići ako govorimo o zadržavanju istog broja radnika i njihovih prava te barem iste kvalitete usluga koje pruža javni sektor.«
c) Ocjena Ustavnog suda
i) Ustavni okvir
33. Članak 3. Ustava propisuje da je vladavina prava najviša vrednota ustavnog poretka Republike Hrvatske i temelj za tumačenje Ustava.
Prema članku 5. stavku 1. Ustava, u Republici Hrvatskoj svaki zakon mora biti u suglasnosti s Ustavom. S obzirom na članak 95. stavak 1. Ustavnog zakona, za zakone koje birači donose na referendumu postavlja se stroži zahtjev: oni moraju biti u skladu s Ustavom (v. točke 12. i 13.2. obrazloženja ove odluke).
33.1. Članak 1. stavak 3. Ustava propisuje da narod ostvaruje vlast izborom svojih predstavnika i neposrednim odlučivanjem. Članak 2. stavak 4. alineja 1. Ustava propisuje da o uređivanju gospodarskih, pravnih i političkih odnosa u Republici Hrvatskoj odlučuju:
– Hrvatski sabor ili
– narod neposredno, samostalno, u skladu s Ustavom i zakonom.
Te se ustavne odredbe moraju tumačiti u duhu cjelokupnog pravnog poretka ustrojenog Ustavom. Ustavni sud je u rješenju broj: U-I-3789/2003 i dr. od 8. prosinca 2010. (»Narodne novine« broj 142/10.) utvrdio:
»8.2. ... Ustav čini jedinstvenu cjelinu. Njemu se ne može pristupati na način da se iz cjeline odnosa koji se njime ustrojavaju izvlači jedna odredba, pa se ona onda tumači zasebno i mehanički, neovisno o svim ostalim vrijednostima koje su Ustavom zaštićene. Ustav posjeduje unutarnje jedinstvo i značenje pojedinačnog dijela vezano je uz sve ostale odredbe. Promatra li ga se kao jedinstvo, Ustav odražava pojedina sveobuhvatna načela i temeljne odluke u vezi s kojima se moraju tumačiti sve njegove pojedinačne odredbe. Stoga se nijedna ustavna odredba ne može izvući iz konteksta i samostalno interpretirati.«
33.2. Iz cjeline odnosa koji se Ustavom ustrojavaju proizlazi da je Republika Hrvatska ustrojena kao predstavnička demokracija pretežito parlamentarnog tipa, s Hrvatskim saborom kao predstavničkim tijelom građana i nositeljem zakonodavne vlasti u Republici Hrvatskoj (članak 70. Ustava), te Vladom, kao nositeljicom izvršne vlasti u Republici Hrvatskoj, koja je odgovorna Hrvatskom saboru (članak 107. i članak 112. stavak 1. Ustava). Za potrebe ovog ustavnosudskog postupka ta će se tijela u nastavku obrazloženja ove odluke nazivati: tijela predstavničke demokracije.
Za ovaj je ustavnosudski predmet relevantno to što Vlada ima isključivu ustavnu ovlast i obvezu da predlaže državni proračun i završni račun (članak 110. alineja 2. Ustava), a Hrvatski sabor isključivu ustavnu ovlast i obvezu da donosi državni