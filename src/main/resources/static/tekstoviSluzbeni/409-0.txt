19 20.02.2015 Pravilnik o uvjetima za sudjelovanje kopitara na natjecanjima te prikupljanju podataka s natjecanja
MINISTARSTVO POLJOPRIVREDE
410
Na temelju članka 9.a stavka 5. Zakona o stočarstvu (»Narodne novine«, broj 70/97, 36/98, 151/2003 i 132/2006, 14/2014), ministar poljoprivrede donosi
PRAVILNIK
O UVJETIMA ZA SUDJELOVANJE KOPITARA NA NATJECANJIMA TE PRIKUPLJANJU PODATAKA S NATJECANJA
I. OPĆE ODREDBE
Članak 1.
(1) Ovim Pravilnikom propisuju se uvjeti sudjelovanja kopitara na natjecanjima u Republici Hrvatskoj, uvjeti koje kopitari moraju ispunjavati kako bi sudjelovali na natjecanjima u Republici Hrvatskoj, način prikupljanja i razmjene podataka s natjecanja te udio izdvajanja financijskih sredstava i uvjeti raspodjele financijskih sredstava koji mogu proizaći iz natjecanja ili su prethodno propisani propozicijama natjecanja.
(2) Ovaj Pravilnik sadrži odredbe koje su u skladu sa sljedećim aktima Europske unije:
– Direktiva Vijeća 90/428/EEZ od 26. lipnja 1990. o trgovini kopitarima namijenjenih natjecanjima i određivanju uvjeta za sudjelovanje na natjecanjima (SL L 224, 18. 8. 1990.),
– Odluka Komisije 92/216/EEZ od 26. ožujka 1992. godine o prikupljanju podataka o natjecanjima za kopitare iz članka 4. stavka 2. Direktive Vijeća 90/428/EEZ (SL L 104, 22. 4. 1992.)
Članak 2.
(1) Za potrebe ovoga Pravilnika primjenjuju se sljedeće definicije:
– »natjecanje« označava svaku disciplinu sportskog konjičkog natjecanja što podrazumijeva jednu ili više utakmica konjičkih natjecanja, uključujući utrke konja, preponsko jahanje, dresurno jahanje, vožnju zaprega i konjičke priredbe, koje se održavaju u jednom ili nekoliko dana u slijedu.
– »trkaći dan« je sportska priredba koja se sastoji od jedne ili više galopskih ili kasačkih utrka koje se održavaju u istom danu, a trkaći sastanak čini više trkaćih dana, koji, bilo po razdoblju u kojem se održavaju, bilo po svojem uzgajivačkom cilju, čine jednu cjelinu za natjecanja za koja su nadležni Hrvatski galopski savez (u daljnjem tekstu: HGS) i Hrvatski kasački savez (u daljnjem tekstu: HKAS).
– »nagrada« podrazumijeva bruto fond financijskih sredstava iz kojeg će se financijska sredstva isplaćivati najbolje plasiranim natjecateljima sukladno Pravilnicima pojedinih Nacionalnih sportskih saveza uz odbitak pripadajućih poreza, ovisno o opravdanom statusu natjecatelja i/ili ekipa. Visina novčanih nagrada ili dobitaka koji se mogu ostvariti na natjecanju, a koje je potrebno osigurati za mjere zaštite, razvoja i unapređivanja uzgoja formira se sukladno odluci Povjerenstva za natjecanja kopitara kojeg imenuje ministar poljoprivrede temeljem članka 9.a stavaka 3. i 5. Zakona o stočarstvu te sukladno članku 5. stavku 1. ovog Pravilnika.
– »pravila natjecanja« (u daljnjem tekstu: Pravila) podrazumijevaju pravila opisana u općim aktima ovlaštenih organizacija u konjičkom sportu (Hrvatski konjički savez (u daljnjem tekstu: HKS), zatim HGS te HKAS), a koja svojim odredbama i prilozima predstavljaju pomoć i potporu organizatorima u pravilnoj pripremi i provođenju konjičkih natjecanja. Pravila natjecanja predstavljaju pisani dokument kojim se zavisno od vrste i načina natjecanja kopitara detaljno uređuju uvjeti natjecanja.
– »propozicije natjecanja« podrazumijevaju sve potrebne uvjete predviđene za održavanje natjecanja. Propozicije sadrže podatke o organizatoru natjecanja, imena odgovornih osoba, mjesto i datum održavanja natjecanja, tehničke pojedinosti i osobine natjecatelišta, kategoriju grla i jahača koja imaju pravo učešća, razne odredbe o uvjetima koje trebaju ispuniti jahači i grla kako bi pristupili natjecanju, ukupan iznos novčanih nagrada i način njihove raspodjele i sve druge uvjete u skladu s Pravilnicima ovlaštenih organizacija.
– »ovlašteno osoblje« podrazumijeva službeno i tehničko osoblje imenovano od strane organizatora natjecanja, a zaduženo za korektno provođenje natjecanja sukladno Općem Pravilniku HKS- a, Pravilniku o galopskim utrkama HGS-a te Pravilniku o kasačkim utrkama