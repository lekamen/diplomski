 tijela vlasti imaju ovlasti pružati zaštitu u takvim slučajevima. Kod tijela kaznenog progona već postoji svijest o potrebi zaštite žrtava od daljnje traumatizacije kroz postupak koji predstoji kao rezultat počinjenog nedjela prema žrtvi. Također žrtve imaju određene potrebe za pomoć i podršku od trenutka počinjenja kaznenog djela ili prekršaja, dakle i prije nego ih prepozna pravosudni sustav. Ta okolnost rezultirala je osnivanjem značajnog broja organizacija civilnog društva koje odgovaraju na potrebe određenog profila žrtava kako prije, tako i tijekom te nakon kaznenog i prekršajnog postupka.
Unatoč postojanju svijesti o potrebama žrtava i do sada uloženim naporima, još uvijek postoji prostor za unaprjeđenje i poboljšanje djelovanja sustava koji trenutno postoji. Potrebno je osigurati standardizirano postupanje prema žrtvama na svim razinama u svrhu pravovremene podrške radi zadovoljenja njihovih potreba i pomoći pri rješavanju problema proizašlih iz njihova statusa. Od izuzetne je važnosti da se podrška žrtvi pruži što ranije u postupanju nadležnih tijela pa i neovisno o tome hoće li žrtva aktivno sudjelovati u sudskom postupku u svojstvu oštećenika. Jedino koordinirano djelovanje nadležnih državnih tijela kao i zainteresiranih organizacija civilnog društva mogu dati željene rezultate, a to su pravovremena i kvalitetna podrška žrtvama u svim fazama postupanja, cjelovita i povezana aktivnost svih nadležnih resora u rješavanju problema i životnih pitanja žrtava, uz izbjegavanje međusobnih preklapanja nadležnosti i aktivnosti.
Sustav podrške žrtvama i svjedocima (u smislu ove Strategije) sastoji se od središnjeg tijela u okviru Ministarstva pravosuđa, a to je Samostalna služba za podršku žrtvama i svjedocima te odjela za podršku žrtvama i svjedocima osnovanih na županijskim sudovima.
U svrhu ostvarenja postavljenog cilja potrebno je u Ministarstvu pravosuđa ojačati administrativne kapacitete u organizacijskim jedinicama koje se bave podrškom žrtvama i svjedocima i novčanom naknadom žrtvama kaznenih djela.
Potrebno je nastaviti suradnju s Udrugom za podršku žrtvama i svjedocima, a vezano za osiguranje daljnjeg provođenja aktivnosti Nacionalnog pozivnog centra za žrtve kaznenih djela i prekršaja.
Na razini policije i državnih odvjetništava potrebno je osigurati kontinuirano i pravovremeno informiranje žrtava o njihovim pravima i upućivanje na službe za podršku i organizacije civilnog društva. Procedura i metodologija pravovremenog provođenja pojedinačne procjene žrtava radi utvrđivanja posebnih potreba zaštite definirat će se odgovarajućim propisom.
U sustavu socijalne skrbi i zdravstva potrebno je kontinuirano raditi na jačanju kapaciteta stručnjaka koji su neizostavan dio sustava podrške u širem smislu.
Direktiva obvezuje države članice i na sustavno i primjereno prikupljanje statističkih podataka kao osnove za uspostavu okvira dobre prakse i pristupa u području osiguranja prava određenih ovom Direktivom.
U Republici Hrvatskoj ustanovljeni su odgovarajući normativni okviri te su osnovana i djeluju adekvatna nadležna tijela koja su međuresorno povezana. Preostaje standardizirati postupanja i osigurati neometanu i sustavnu koordinaciju te osmisliti sustav koji će pružiti punu podršku i praćenje žrtava. Potrebno je osigurati primjenu postojećih protokola i osigurati praćenje slučaja od prijave do donošenja presude za sve skupine ranjivih žrtava. Direktiva definira ranjive žrtve kojima je potrebno pružiti specijalističku podršku i pravnu zaštitu kao one koje se nalaze u situacijama koje ih izlažu posebno velikom riziku štete, poput osoba koje podliježu ponovljenom nasilju u bliskim odnosima, žrtve rodno uvjetovanog nasilja ili osobe koje su žrtve drugih vrsta kaznenih djela u državi članici čiji nisu državljani ili u kojoj nemaju boravište. Prema kaznenim djelima riječ je o žrtvama terorizma, organiziranog kriminala, trgovanja ljudima, rodno uvjetovanog nasilja, nasilja u bliskim odnosima, spolnog nasilja, iskorištavanja ili