110 13.10.2015 Zakon o protuminskom djelovanju
HRVATSKI SABOR
2122
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O PROTUMINSKOM DJELOVANJU
Proglašavam Zakon o protuminskom djelovanju, koji je Hrvatski sabor donio na sjednici 25. rujna 2015. godine.
Klasa: 011-01/15-01/108 Urbroj: 71-05-03/1-15-2 Zagreb, 1. listopada 2015.
Predsjednica Republike Hrvatske Kolinda Grabar-Kitarović, v. r.
ZAKON
O PROTUMINSKOM DJELOVANJU
1. TEMELJNE ODREDBE
Članak 1.
Ovim se Zakonom uređuje sustav obavljanja poslova protuminskog djelovanja u Republici Hrvatskoj, uvjeti i subjekti u obavljanju poslova protuminskog djelovanja, prava i obveze djelatnika koji obavljaju poslove protuminskog djelovanja, zadaće pravne osobe s javnim ovlastima te upravni i inspekcijski nadzor nad provedbom ovoga Zakona.
Članak 2.
(1) Poslovi protuminskog djelovanja, u smislu ovoga Zakona, su poslovi od nacionalnog i općeg gospodarskog interesa za sigurnost Republike Hrvatske, zaštitu okoliša, zdravlja ljudi i razvoja gospodarstva te uživaju njezinu osobitu skrb.
(2) Poslovi protuminskog djelovanja su:
1. definiranje i potvrđivanje opasnih područja zagađenih minsko-eksplozivnim sredstvima (u daljnjem tekstu: MES), neeksplodiranim ubojnim sredstvima (u daljnjem tekstu: NUS) i njihovim dijelovima
2. obilježavanje i/ili ograđivanje minski sumnjivih područja (u daljnjem tekstu: MSP)
3. izrade dokumentacije
4. poslovi općeg izvida – analize i dopunskog općeg izvida MSP-a
5. poslovi tehničkog izvida
6. razminiranje područja i/ili građevine od MES-a, NUS-a i njihovih dijelova
7. pomoćni poslovi u razminiranju
8. kontrola kvalitete prilikom obavljanja poslova tehničkog izvida i razminiranja
9. pomoć osobama stradalim od eksplozivnih ostataka rata
10. informiranje i edukacija stanovništva o opasnostima od MES-a, NUS-a i njihovih dijelova
11. upravni i inspekcijski nadzor nad provedbom ovoga Zakona
12. hitne intervencije radi uklanjanja pojedinačno napuštenog, odbačenog ili naknadno pronađenog MES-a, NUS-a i njihovih dijelova na područjima koja su isključena iz MSP-a
13. osiguranje uvjeta za sigurno pružanje pomoći stradalniku i uvjeta za sigurno obavljanje očevida na mjestu stradavanja.
(3) Poslove iz stavka 2. podstavka 12. ovoga članka obavljaju službenici Ministarstva unutarnjih poslova (u daljnjem tekstu: Ministarstvo) sukladno propisima kojima se uređuju policijski poslovi i ovlasti.
(4) Poslove iz stavka 2. podstavka 13. ovoga članka obavljaju službenici Ministarstva, Hrvatski centar za razminiranje (u daljnjem tekstu: HCR) te ovlaštene pravne osobe i/ili obrtnici ako se stradavanje dogodi tijekom obavljanja poslova razminiranja na radilištu ili u MSP-u u blizini radilišta. Uvjete za sigurno obavljanje očevida osiguravaju službenici Ministarstva sukladno propisima kojima se uređuju policijski poslovi i ovlasti.
(5) Kada to zahtijevaju potrebe službe, službenici Ministarstva mogu, po nalogu glavnog ravnatelja policije, ulaziti u MSP, uz pridržavanje mjera sigurnosti propisanih ovim Zakonom.
(6) Postupke i načine obavljanja poslova uklanjanja MES-a, NUS-a i njihovih dijelova propisat će ministar unutarnjih poslova (u daljnjem tekstu: ministar) pravilnikom.
Članak 3.
Poslovima protuminskog djelovanja smatraju se i poslovi razminiranja vojnih lokacija i/ili građevina koje obavlja Ministarstvo obrane sukladno članku 60. ovoga Zakona.
Članak 4.
(1) Pojedini pojmovi, u smislu ovoga Zakona, imaju sljedeće značenje:
– MSP – svako područje, površina ili građevina za koje postoji opravdana sumnja da su onečišćeni MES-om, NUS-om, njihovim dijelovima, napuštenim eksplozivnim sredstvima, da su na njima postavljene minsko-eksplozivne zapreke izrađene od formacijskog i/ili improviziranog MES-a te da su onečišćeni većom količinom MES-a i NUS-a zbog eksplozija skladišta ubojnih sredstava, zbog čega ulazak i korištenje takvog područja, površine i/ili građevine ugrožava život, zdravlje, imovinu i okoliš te je kao takvo obilježeno oznakama minske opasnosti
– 