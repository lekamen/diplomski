 bijegu odnosno skrivanju od kaznenog progona; da su podnositelj i njegova obitelj ostali bez ikakvih materijalnih sredstava za život, budući da su im sva imovina i svi računi blokirani; da je podnositelj izrazito privržen obitelji te da ne bi poduzimao nikakve korake koji bi doveli u pitanje ili mu otežavali kontakte s njima, pri čemu sigurno ne bi želio naštetiti svojoj obitelji; da je sud propustio ocijeniti i pravnu prirodu kaznenih djela za koja se tereti, ali i činjenicu da se do trenutka odlučivanja o mjeri nalazi u istražnom zatvoru tri (3) godine i jedanaest (11) mjeseci. Također ističe da su nakon iniciranja istražnih postupaka protiv njega svi njegovi kontakti i veze s državom odnosno s njezinim tijelima »potpuno ... prekinuti«.
26. U odnosu na tvrdnju Vrhovnog suda »... da članovi optuženikove uže obitelji žive u inozemstvu« podnositelj je istaknuo:
»Stav suda da članovi uže optuženikove obitelji žive u inozemstvu također je formalne naravi s obzirom na danas egzistentan i obvezujući europski uhidbeni nalog putem kojeg je nesporno moguće riješiti pitanje eventualnog bijega. Osim toga, nesporno je da je kćer Ive Sanadera u SAD-u, a njemu ukinuta američka viza pa se taj razlog ukazuje potpuno deplasiranim.«
27. Podnositelj također naglašava da to što se protiv njega vodi još nekoliko kaznenih postupaka zbog istovrsnih kaznenih djela s visoko zaprijećenim kaznama nije dovoljan razlog za određivanje istražnog zatvora. Optužen je za kaznena djela za koja se može izreći do deset godina zatvora. Jedinstvena kazna koja može biti izrečena za sve te kaznene predmete je 15 godina, a do sada je izdržao gotovo jednu trećinu moguće kazne. Stoga je »teško očekivati da bi se on u takvim okolnostima odlučio na bijeg«.
28. U nastavku ustavne tužbe podnositelj upućuje na »lošu sudsku praksu« koja omogućava »brojne manipulacije« s određivanjem i trajanjem istražnog zatvora kada se protiv iste osobe vodi više paralelnih kaznenih postupaka (kao u njegovu slučaju), što dovodi u pitanje standard preciznosti i predvidljivosti krajnjeg trajanja istražnog zatvora. Posebno naglašava da se u istražnom zatvoru nalazi »bez i jedne presude«.
S obzirom na sve navedene činjenice i okolnosti, podnositelj zaključuje kako je Vrhovni sud u osporenom rješenju propustio, kada je riječ o trajanju istražnog zatvora, ispitati postojanje legitimnog cilja lišenja slobode podnositelja, osobito s aspekta zabrane pretvaranja istražnog zatvora u kaznu. Vrhovni sud također je propustio uspostaviti odnos razmjernosti između tog cilja i trajanja podnositeljeva lišenja slobode u smislu članka 16. u vezi s člankom 22. Ustava.
29. U odnosu na točku II. osporenog rješenje (jamstvo) podnositelj je istaknuo:
»S obzirom da podnositelj smatra kako je u konkretnom slučaju protiv njega neosnovano produljen istražni zatvor, nije bilo niti zakonskog razloga za određivanje jamstva kao zamjene za istražni zatvor.
Iz tog razloga, u ovoj ustavnoj tužbi nije osporavana visina jamstva koja je s obzirom na izmijenjene okolnosti evidentno određena u previsokom iznosu.«
Predlaže da Ustavni sud usvoji njegovu ustavnu tužbu.
IV. MJERODAVNO PRAVO
30. Kad je riječ o domaćem pravu, za ovaj su predmet mjerodavne odredbe članka 123. stavka 1. točke 1., članka 131. stavka 3., te članka 484. stavka 3. ZKP-a/08.
Članak 123. stavak 1. točka 1. ZKP-a/08 glasi:
»Članak 123.
(1) Istražni zatvor se može odrediti ako postoji osnovana sumnja da je određena osoba počinila kazneno djelo i ako:
1) je u bijegu ili osobite okolnosti upućuju na opasnost da će pobjeći (krije se, ne može se utvrditi njezina istovjetnost i slično),
(...)«
Članak 131. stavak 3. ZKP-a/08 glasi:
»Članak 131.
(...)
(3) U rješenju o istražnom zatvoru nakon podnošenja optužnice ne određuje se rok trajanja istražnog zatvora, ali će sud svaka dva mjeseca, do izricanja nepravomoćne presude, računajući od dana pravomoćnosti prethodnog rješenja o istražnom zatvoru, ispitivati postoje li zakonski uvjeti za daljnju primjenu istražnog