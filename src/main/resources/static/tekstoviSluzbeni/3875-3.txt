 iznosa oštećenom potrošaču, ako utvrdi da je naplatio izdavanje opomene (članak 12. stavak 5.).
Dakle, slijedom naprijed navedenih utvrđenja, a u skladu s naprijed citiranom zakonskom odredbom ZID ZZP je razvidno i kao nesporno utvrđeno da je konkretna obveza plaćanja troška opomene nastala prije 21. srpnja 2012. kada je stupio na snagu Zakon o izmjenama i dopunama Zakona o zaštiti potrošača (»Narodne novine«, broj 78/12, dalje ZID ZZZP) koji člankom 4. propisuje da izdavanje opomene radi naplate dospjelih novčanih potraživanja nije dozvoljeno naplaćivati, a da je prije navedenog datuma zaračunavanje troška opomene bilo dopušteno.
Među strankama je sporna pravilnost primjene citirane regulative iz ZZP i ZID ZZP koju tužitelj osporava tvrdnjom da nije u obvezi plaćanja sporne opomene jer da za istu nije znao niti morao znati, a da o istoj nije obaviješten, kao i pravilan način obračuna zakonskih zateznih kamata za zakašnjenje podmirenja novčane obveze po ispostavljenom računu za 12/2011., a time i obveza plaćanja tog troška koji je naveden u ispostavljenom računu.
U odnosu na istaknute prigovore i tužbene navode tužitelja, valja istaći da se na pretplatnički odnos primjenjuju odredbe posebnog zakona koji uređuje zaštitu potrošača te da je odredbom čl. 51. stavkom 1. Zakona o elektroničkim komunikacijama propisano da tuženik odlučuje o sporovima između korisnika i operatera vezano za račune ispostavljene za pruženu javnu komunikacijsku uslugu, kakvoću usluge i povredu odredaba pretplatničkog ugovora za javnu komunikacijsku uslugu, a obračun zakonske zatezne kamate i trošak opomene, što tužitelj u konkretnom slučaju osporava, ne predstavljaju javnu komunikacijsku uslugu.
Također valja istaći da je mogućnost naplate opomene tada bila propisana Zakonom o zaštiti potrošača te je za primjenu iste nadležna inspekcija Ministarstva gospodarstva, a ne HAKOM, tuženik u konkretnom slučaju.
Članak 6. stavak 2. ZEK-a određuje da primjena odredaba ovog Zakona ne utječe na prava korisnika usluga ili potrošača, koja su uređena posebnim Zakonom.
Članak 2. st. 2. Zakona o zaštiti potrošača (»Narodne novine«, broj 79/07, 125/07, 79/09, 89/09, 75/09, 133/09, 78/12, 56/13, 41/14, dalje ZZP) određuje da ako ovim Zakonom nije drukčije određeno, na obvezno-pravne odnose između potrošača i trgovca primijenit će se odredbe Zakona o obveznim odnosima (»Narodne novine«, broj 35/05, 41/08, 125/11, dalje ZOO).
Nadalje, valja istaći da prigovori i tužbeni navodi tužitelja o vremenu nastanka i dospijeću obveze plaćanja troškova po ispostavljenom računu, kao i način obračuna zakonskih zateznih kamata i trošak opomene, ne mogu se isticati u predmetnom upravnom sporu koji se vodi o zakonitosti pojedinačne odluke kojom je javnopravno tijelo, u konkretnom slučaju HAKOM, odlučilo o pravu, obvezi ili pravnom interesu stranke, ovdje tužitelja, u upravnoj stvari u sporu između krajnjeg korisnika usluga (tužitelja) i operatora javnih komunikacijskih usluga, ovdje zainteresiranom osobom Hrvatskim Telekomom d.d. Zagreb, u svezi s pružanjem usluga, iznosom kojim je zadužen za pruženu uslugu, kakvoćom pružene usluge ili prigovorom po povredi pretplatničkog ugovora, upravnim aktom, klasa: UP/I-344-08/12-01/522, urbroj: 376-05/MB-12-9(DB) od 7. prosinca 2012. protiv kojeg nije dopušteno izjaviti redovni pravni lijek (čl. 3. st. 1. t. 1. ZUS-a), jer se navedeni prigovori tužitelja odnose na pravna pitanja koja su uređena općim propisima građanskog prava (ZOO), dakle radi se o građanskopravnoj stvari, što spada u nadležnost redovnih sudova.
Kako je predmet (ovog) upravnog spora upravna stvar, a ne građanskopravna stvar, to tim pitanjima u (ovom) upravnom sporu nema mjesta, radi čega je valjalo odbiti tužbeni zahtjev tužitelja kao neosnovan, ali ne iz razloga navedenih u obrazloženju osporavane odluke, već iz razloga naprijed navedenih i obrazloženih.
Slijedom navedenog, valjalo je primjenom odredbe čl. 57. st. 2. ZUS-a odbiti tužbeni zahtjev tužitelja te odlučiti kao u izreci.