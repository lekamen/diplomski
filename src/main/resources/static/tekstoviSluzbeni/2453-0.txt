129 27.11.2015 Odluka o izvješćivanju o hipotetskom kapitalu
HRVATSKA NARODNA BANKA
2454
Na temelju članka 43. stavka 2. točke 9. i članka 77. Zakona o Hrvatskoj narodnoj banci (»Narodne novine«, br. 75/2008. i 54/2013.) te članka 14. stavka 2. Zakona o provedbi Uredbe (EU) br. 648/2012 Europskog parlamenta i Vijeća od 4. srpnja 2012. godine o OTC izvedenicama, središnjoj drugoj ugovornoj strani i trgovinskom repozitoriju (»Narodne novine«, br. 54/2013.) guverner Hrvatske narodne banke donosi
ODLUKU
O IZVJEŠĆIVANJU O HIPOTETSKOM KAPITALU
Predmet Odluke
Članak 1.
Ovom se Odlukom radi provedbe Uredbe (EU) br. 648/2012 Europskog parlamenta i Vijeća od 4. srpnja 2012. o OTC izvedenicama, središnjoj drugoj ugovornoj strani i trgovinskom repozitoriju (Tekst značajan za EGP; SL, L 201, 27. 7. 2012.) i Provedbene uredbe Komisije (EU) br. 484/2014 od 12. svibnja 2014. o utvrđivanju provedbenih tehničkih standarda s obzirom na hipotetski kapital središnje druge ugovorne strane u skladu s Uredbom (EU) br. 648/2012 Europskog parlamenta i Vijeća (Tekst značajan za EGP; SL, L 138, 13. 5. 2014.; u nastavku teksta: Provedbena uredba Komisije (EU) br. 484/2014) propisuje način na koji središnja druga ugovorna strana dostavlja izvješća o hipotetskom kapitalu.
Obveznici primjene Odluke
Članak 2.
(1) Odredbe ove Odluke primjenjuju se na središnje druge ugovorne strane čiji su klirinški članovi kreditne institucije koje su od Hrvatske narodne banke dobile odobrenje za rad.
(2) Odredbe ove Odluke na odgovarajući način primjenjuju se na središnje druge ugovorne strane čiji su klirinški članovi podružnice kreditnih institucija iz trećih zemalja koje su od Hrvatske narodne banke dobile odobrenje za pružanje usluga.
Dostavljanje izvješća
Članak 3.
Izvješće na obrascu pod nazivom »Podatci o hipotetskom kapitalu« iz Priloga I. Provedbenoj uredbi Komisije (EU) br. 484/2014 dostavlja se u obliku dokumenta u Excelu na e-adresu bonitetno.izvjescivanje@hnb.hr.
Stupanje na snagu
Članak 4.
Ova Odluka stupa na snagu osmog dana od dana objave u »Narodnim novinama«.
O. br. 280-020/11-15/BV
Zagreb, 20. studenoga 2015.
Guverner prof. dr. sc. Boris Vujčić, v. r.
