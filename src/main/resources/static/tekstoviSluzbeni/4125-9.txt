 podnositelji su podnijeli tužbu Visokom upravnom sudu. U tužbi su osobito naglasili:
»U obrazloženju pobijanog Rješenja nedostaje detaljna analiza četiri glavna žalbena razloga istaknuta u žalbi tužitelja. Umjesto toga, tuženik je potvrdio zaključke prvostupanjskog tijela i naveo kako je ‘nesporno’ da tužitelji ‘nisu zakonski nasljednici prvog nasljednog reda’ iza pok. Olge Žerjav. Tuženik smatra da su tijekom postupka provedeni dokazi iz kojih se nedvojbeno moglo utvrditi da je jedini nasljednik pok. Olge Žerjav bio njezin brat Miroslav Rabatić. Ovakav svoj stav tuženik bazira na sadržaju Rješenja o nasljeđivanju Općinskog suda u Zagrebu posl. broj O-2720 od dana 25. 11. 1975. g. Tvrdi da to Rješenje nije bilo upotrjebljeno u postupku koji je prethodio donošenju ranijeg prvostupanjskog Rješenja od dana 26. 06. 1998. g., pa isto predstavlja novi dokaz, zbog čega su ispunjene pretpostavke za obnovu postupka iz čl. 249. st. 1. točka 1. Zakona o općem upravnom postupku (u daljnjem tekstu: ZUP).
Također, tuženik se u pogledu predmetnog Rješenja poziva i na primjenu odredbi čl. 258. ZUP-a. Tužitelji ističu kako je tuženik u pobijanom Rješenju odbio priznati pravne učinke drugog rješenja o nasljeđivanju iza pok. Olge Žerjav. Radi se o Rješenju Općinskog suda u Zagrebu posl. broj O-4690/97 od dana 23. 06. 1997. g. kojim su tužitelji, odnosno, njihov pravni prednik Ivica Žerjav, utvrđeni jedinim nasljednicima iza pok. Olge Žerjav. Razlozi odbijanja priznanja pravnih učinaka ovog Rješenja o nasljeđivanju u pobijanom Rješenju nisu obrazloženi.
Tužitelji su u prvostupanjskom postupku predlagali da se, u skladu s odredbom čl. 144. i čl. 147. st. 2. ZUP-a, zaključkom naloži protustranci da pokrene odgovarajući postupak za rješenje prethodnog pitanja o utvrđivanju nasljednika iza pok. Olge Žerjav, s obzirom na postojanje dvije različite pravomoćne sudske odluke o tom pitanju. Tuženik je u pobijanom Rješenju potvrdio stav prvostupanjskog tijela o odbijanju ovog prijedloga. U obrazloženju svog stava ističe jedino kako ‘prvostupanjsko tijelo nije imalo potrebe prekidati postupak’, jer se ‘nasljednik iza smrti Olge Žerjav može nedvojbeno utvrditi’.
Tužitelji ističu da su tuženik i prvostupanjsko tijelo do opisanih ‘utvrđenja’ došli bez vršenja uvida u spise Općinskog suda u Zagrebu posl. broj O-2720/75 i O-4690/97. Rješenje o nasljeđivanju od dana 25. 11. 1975. posl. broj O-2720/75 prihvaćeno je kao najvažniji dokaz u cijelom postupku bez provjere sadržaja tog sudskog predmeta, priloženih isprava i odgovarajućih očitovanja stranaka s ostavinske rasprave.
Tužitelji su tijekom cijelog upravnog postupka izražavali svoje brojne sumnje u sadržaj i autentičnost tog Rješenja. Posebno napominju da je predmet navodnog ostavinskog postupka iz 1975. g. bio stan koji je pok. Olga Žerjav prethodno već prodala trećoj osobi. Svi članovi obitelji Žerjav znali su za tu kupoprodaju, pa nisu imali nikakvog razloga pokretati ostavinski postupak iza pok. Olge Žerjav, koja je umrla bez nekretnina u svom vlasništvu. Danas pok. Ivan Žerjav, prednik 1. i 2. tužitelja, nije imao nikakvog interesa za sudjelovanje u takvom postupku.
Prvostupanjsko tijelo se kod procjene pravnih učinaka oba Rješenja o nasljeđivanju rukovodilo navodima iz obrazloženja Rješenja Općinskog državnog odvjetništva u Zagrebu broj: DOK-649/00 od dana 01. 08. 2003. g. Tim Rješenjem odbačena je kaznena prijava protiv tužiteljica Željke Guttman i Jasne Crkvenčić Bojić. Prema navodima iz obrazloženja prvostupanjskog Rješenja, navedeno Općinsko državno odvjetništvo izvršilo je uvid u ostavinski spis Općinskog suda u Zagrebu posl. broj O-4690/97 i utvrdilo da istom ne prileži rodni list za Veru Štimac. Slijedom navedenog, ovo tijelo je zaključilo da je Rješenje o nasljeđivanju od dana 23. 06. 1997. g. doneseno samo na temelju navoda nasljednika. Pok. Ivan Žerjav, navodi se dalje, zasigurno je znao za Rješenje od dana 25. 1. 1975. g. jer u istom stoji da je sa svojim potraživanjem prema ostavinskoj masi 