 potrebnih potpisa birača s 500 na 1500.
94. Pravni položaj birača u ulozi predlagatelja neovisnih kandidacijskih lista Ustavni sud utvrdio je još 2003. godine (v. točke 79. i 79.1.). Suprotno više ili manje uvriježenom javnom mišljenju, potpisi birača kod neovisnih kandidacijskih lista nemaju funkciju »potpore« ili »podrške« tih birača.
Ustavni sud ponavlja: skupina birača u ulozi predlagatelja neovisne kandidacijske liste nema pravnu osobnost, a stvara se ad hoc s isključivom svrhom jednokratnog sudjelovanja u izbornom natjecanju isticanjem svoje liste. Zakonom propisani način na koji se ti birači pravno prepoznaju kao skupina pojedinaca koja predlaže neovisnu kandidacijsku listu jest prikupljanje njihovih potpisa do broja koji je potreban da bi im zakonodavac priznao položaj ovlaštenog izbornog subjekta u izbornom postupku. Prikupljanje potpisa birača u izborima za zastupnike u Hrvatski sabor, prema tome, nije čin potpore jednih birača kandidacijskoj listi koju predlažu neki drugi birači, nego je to čin predlaganja vlastite kandidacijske liste od strane svih birača koji su je potpisali.
Drugim riječima, prikupljanje potpisa birača jest pravna radnja koja kvalificira potpisnike neovisne kandidacijske liste da tu listu predlože za natjecanje u izborima, pri čemu potpisani birači, kao skupina, dobivaju zakonski položaj predlagatelja takve liste. Birači-potpisnici, kao skupina, u tom su smislu i element pravnog identiteta neovisne liste. To jasno proizlazi iz članka 22. stavka 4. ZIZHS-a koji glasi: »Ukoliko je listu predložila skupina birača njezin naziv je ‘neovisna lista’.«
95. Treba podsjetiti na to da je zakonska obveza prikupljanja 500 potpisa birača za formiranje pravovaljane neovisne kandidacijske liste u izborima zastupnika u Hrvatski sabor postojala u izbornopravnom sustavu od samog donošenja ZIZHS-a 1999. godine. Taj je zakonski uvjet do sada važio u četirima postupcima izbora zastupnika u Hrvatski sabor (2000., 2003., 2007. i 2011. godine). S tog se aspekta može tvrditi da je broj od 500 potpisa birača – kroz višekratnu izbornopravnu praksu – postao prepoznatljivo pravno (kvalifikatorno) obilježje predlagatelja neovisnih lista na parlamentarnim izborima.
Stoga utrostručenje tog broja potpisa birača, propisano osporenim člankom 13. ZID-a ZIZHS-a/2015 (člankom 21. stavkom 2. ZIZHS-a), znači supstancijalno zadiranje u dosadašnji pravni identitet neovisnih lista. To bi se utrostručenje moglo kvalificirati i kao izmjena pravnog identiteta neovisnih lista. Takva se zakonska mjera onda ne može opravdavati samo statističkim razlozima i brojčanim omjerima (kako je to učinio predlagatelj ZID-a ZIZHS-a/2015 u svom očitovanju).
96. Ustavni sud ne tvrdi da u ustavnopravnom poretku Republike Hrvatske nije dopušteno povećati broj potrebnih potpisa birača kao kvalifikatorno obilježje neovisnih kandidacijskih lista. To je i moguće i dopustivo. Štoviše, polazeći od toga da neovisne liste nisu ustavna kategorija, a njihova se uloga ne može izjednačiti s onom političkih stranaka u demokratskom društvu, zakonodavac je slobodan neovisne kandidacijske liste – za razliku od političkih stranaka – ukloniti iz izbornopravnog sustava u cijelosti, a da ujedno ne mijenja sam izborni sustav.
Međutim, poslije 16 godina kontinuiranog i neizmijenjenog postojanja neovisnih lista koje oblikuje 500 birača, i poslije četiri parlamentarna ciklusa u kojima su one kao takve sudjelovale u natjecanju, za takve zakonodavne intervencije potrebno je postojanje dostatnih i relevantnih razloga, kao i njihovo obrazloženje u samom prijedlogu izmjena zakona.
Kao što je već rečeno, u P.Z.-u br. 722/15 nije sadržana nijedna riječ o razlozima koji bi osvijetlili potrebu izmjene pravnog identiteta neovisnih kandidacijskih lista za izbor zastupnika u Hrvatski sabor povećavanjem broja birača-potpisnika s 500 na 1500. Ustavni sud stoga mora zaključiti da izmjena članka 21. stavka 2. ZIZHS-a (člankom 13. ZID-a ZIZHS-a/15) ostavlja dojam proizvoljne, ad hoc poduzete