 odgovarala je broju glasova koji su dobili na nacionalnoj razini i imala je učinak kao da je Hrvatska jedna izborna jedinica pri čemu je u oba slučaja jačoj političkoj grupaciji trebalo nešto manje glasova za mandat. Na izborima 2003. najjače stranke postigle su sljedeći rezultat:
HDZ 800.463 62 mandata 12.910 za jedan mandat SDP/IDS/LIBRA/LS 560.593 43 mandata 13.037 za jedan mandat
U slučaju jedne izborne jedinice, 105 mandata najvećih grupacija podijelilo bi se u istom omjeru (62-43). I na kraju, na izborima 3.1.2000. najjače stranke postigle su sljedeći rezultat:
SDP/HSLS 1.133.136 71 mandat 15.959 za jedan mandat HDZ 676.264 40 mandata 16.906 za jedan mandat
U slučaju jedne izborne jedinice 111 mandata najjačih grupacija podijelilo bi se u omjeru 70-41.«
21. U očitovanju nadležnog ministra zaključno se navodi:
»U četiri izborna ciklusa ne postoji razlika u omjerima broja glasova i broja mandata najjačih političkih grupacija koja bi upućivala da bi granice izbornih jedinica i njihova nejednakost utjecali na rezultat izbora. Glas najjačih grupacija vrijedi jednako na cijelom području Republike Hrvatske. Učinak nadzastupljenosti tih grupacija (i regionalnih stranaka) proizlazi iz same podjele Republike Hrvatske na više izbornih jedinica, a ne iz razlike u njihovoj veličini. U 15 godina nije se ništa promijenilo da bi tražilo stavljanje van snage Zakona o izbornim jedinicama.«
V. IZVJEŠĆE USTAVNOG SUDA BROJ: U-X-6472/2010
22. U povodu više prijedloga raznih predlagatelja za ocjenu suglasnosti s Ustavom ZIZHS-a, ZIJIZ-a, Zakona o popisima birača (»Narodne novine« broj 19/07.) i Zakona o financiranju političkih stranaka, nezavisnih lista i kandidata (»Narodne novine« broj 1/07.), Ustavni sud je u Izvješću broj: U-X-6472/2010 upozorio Hrvatski sabor na određene probleme vezane uz uređenje izbornih jedinica u svrhu provedbe parlamentarnih izbora. Izvješće je doneseno godinu dana prije održavanja izbora za zastupnike 7. saziva Hrvatskog sabora (4. prosinca 2011.).
U tom se izvješću označavanje članaka 35. i 36. ZIZHS-a temeljilo na pročišćenom tekstu ZIZHS-a iz 2003. U izvornom tekstu ZIZHS-a to su članci 38. i 39. (v. točku 4.1. obrazloženja ovog rješenja).
23. U Izvješću broj: U-X-6472/2010 Ustavni sud je u prvom redu upozorio na nedostatak normativnih mehanizama za delimitaciju višemandatnih izbornih jedinica u hrvatskom pozitivnom zakonodavstvu, naglašavajući načelo zakonitosti i potrebu poštovanja demokratskih standarda radi unapređenja objektivnog izbornopravnog poretka (v. i točku 40. obrazloženja ovog rješenja).
24. Mjerodavni dijelovi I. dijela Izvješća broj: U-X-6472/2010 pod nazivom »Odstupanja u broju birača po izbornim jedinicama« glase:
»2. U pojedinim su prijedlozima predlagatelji ukazali na pojavu nezakonitog odstupanja u broju birača po pojedinim izbornim jedinicama iz članka 35. Zakona o izborima zastupnika u Hrvatski sabor. On glasi: ‘Članak 35. 140 zastupnika u Sabor bira se tako da se područje Republike Hrvatske podijeli na deset izbornih jedinica, te se u svakoj izbornoj jedinici, na temelju lista, bira po 14 zastupnika.’ Članak 35. Zakona o izborima zastupnika u Hrvatski sabor odnosi se na izborne jedinice koje će se u ovom izvješću nazivati ‘općim izbornim jedinicama’. Ustavni sud u tom smislu podsjeća da je u Republici Hrvatskoj danas na snazi razmjerni izborni sustav koji se provodi u 10 velikih višemandatnih izbornih jedinica na koje se dijeli područje Republike Hrvatske (opće izborne jedinice). U svakoj se općoj izbornoj jedinici, na temelju zatvorenih kandidacijskih lista, bira po 14 zastupnika. Takav razmjerni izborni sustav zahtijeva prethodno određivanje područja i granica općih izbornih jedinica u izborne svrhe. Područja i granice postojećih upravno-teritorijalnih jedinica (županija, gradova i općina) za tu svrhu nisu u cijelosti prikladni, budući da u njima živi različit broj birača, pa njihovi birački glasovi nemaju jednaku težinu. Određivanje izbornih jedinica vezano je u Republici Hrvatskoj uz