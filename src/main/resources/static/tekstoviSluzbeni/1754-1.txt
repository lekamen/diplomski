 može primijeniti postupak naplate potraživanja, time je izmijenio regulatornu obvezu transparentnosti bez da je prethodno proveo i dovršio postupak izmjene analize tržišta propisan odredbama Zakona o elektroničkim komunikacijama. Smatra da je trebalo iznova provesti analizu mjerodavnog tržišta pa ako bi analiza opravdala potrebu izmjene već određenog roka u okviru već određene regulatorne obveze da je tek tada mogla biti donesena odluka. Činjenica što je u ostalim analiziranim tržištima određen rok od 60 dana za privremenu obustavu pružanja usluga ne može se automatizmom primijeniti i na predmetno tržište. Privremenim rješenjem produljuje se financijska izloženost tužitelja na četiri i pol mjeseca a da mu se pri tom istovremeno ne osigura dodatna zaštita postojećih potraživanja. Time se rok dospijeća plaćanja produljuje operatorima s 30 na minimalno 90 dana budući da je operator kao dužnik u roku od 90 dana od dana izdavanja računa ovlašten dobrovoljno ispuniti svoju novčanu obvezu prema tužitelju bez da tuženik kao vjerovnik ima mogućnost prije isteka roka namiriti svoja potraživanja. U tom smislu rješenje je protivno i odredbi članka 2. stavak 1. Zakona o rokovima ispunjenja novčanih obveza (»Narodne novine«, broj 125/11.) koja predviđa obvezu poduzetnika ugovoriti rok ispunjenja novčane obveze do 60 dana kao i odredbi članka 4. stavak 4. točka 1. istog Zakona koji utvrđuje da su odredbe ugovora među poduzetnicima kojima bi se ugovorio rok ispunjenja novčanih obveza duži od 60 dana ništetne. Takvim postupkom tužitelj se stavlja u diskriminirajući položaj. Nadalje, tuženik je postupio protivno odredbi članka 100. stavak 3. Zakona o općem upravnom postupku jer nisu učinjene vjerojatnim okolnosti koje bi tuženiku dale ovlast za njegovo donošenje. Tuženik jedino paušalno zaključuje kako bi skraćivanje roka za privremenu obustavu pružanja usluga moglo izazvati ozbiljne poremećaje na tržištu, ugroziti poslovanje ostalih operatora na tržištu, a time i održivo tržišno natjecanje i daljnju liberalizaciju tržišta, što bi u konačnici dovelo do narušavanja povjerenja krajnjih korisnika prema ostalim operatorima na tržištu te bi se time narušio njihov kredibilitet. Ističe da su povrijeđene odredbe Zakona o općem upravnom postupku, odnosno članka 98. istog. Privremenim rješenjem tuženik suštinski mijenja uvjete u kojima tužitelj posluje i dodatno povećava njegov rizik poslovanja. Nadalje, povrijeđene su odredbe o obveznom saslušanju stranke kao i odredba članka 17. stavak 5. Zakona o elektroničkim komunikacijama kojom je propisana obveza tuženika omogućiti stranci prije donošenja odluke izjašnjenje o činjenicama bitnim za donošenje odluke. Predlaže da se osporeno rješenje poništi.
Tuženik u odgovoru na tužbu i tijekom postupka pred Sudom navodi da je postupao u okviru svoje regulatorne obveze propisane člankom 5. i 7. Zakona kao i člankom 58. Zakona. Ukoliko tužitelj općenito osporava nadležnost tuženiku za odlučivanje o roku za privremenu obustavu pružanja usluga u okviru regulatorne obveze transparentnosti skreće se pozornost da je taj prigovor tužitelj trebao iznijeti u postupku analize mjerodavnog tržišta. Navodi da je sukladno članku 56. stavcima 2. i 3. Zakona koristio svoje diskrecijsko pravo određivanja načina na koji će se odrediti regulatorne obveze iz članka 58. do 65. Zakona vodeći računa da one budu rezultat provedene analize i utvrđivanja nedostatne djelotvornosti tržišnog natjecanja na mjerodavnom tržištu te da su razmjerne i opravdane s obzirom na regulatorna načela i ciljeve iz članka 5. Zakona. Slijedom toga tuženik je u svim do sada analiziranim tržištima u okviru regulatorne obveze transparentnosti propisivao rokove za privremenu obustavu i aktivaciju instrumenata plaćanja te napominje da su navedene analize potvrđene kao zakonite pred ovim Sudom u predmetima koji su se vodili pod brojevima: Us-10117/09, Us-10118/09, Us-10120/09. U konkretnom slučaju budući je rješenje tuženika od 8. lipnja 2011. presudom Suda