 pojedinosti, posebno o nesukladnostima i o svim poduzetim popravnim radnjama.
(6) Distributer je obvezan na opravdan zahtjev središnjeg tijela državne uprave nadležnog za mjeriteljstvo, osigurati sve podatke i dokumente, u papirnatom ili elektroničkom obliku, nužne za dokazivanje sukladnosti mjerila s odredbama ovoga Pravilnika na hrvatskom jeziku. Distributer mora na zahtjev središnjeg tijela državne uprave nadležnog za mjeriteljstvo i drugih nadležnih nacionalnih tijela surađivati na svakoj poduzetoj radnji kako bi se uklonili rizici koje predstavlja mjerilo koje je stavio na raspolaganje na tržištu.
Slučajevi u kojima se obveze proizvođača primjenjuju na uvoznike i distributere
Članak 13.
Ako uvoznik ili distributer stavlja mjerilo na tržište pod svojim imenom ili trgovačkom oznakom ili ako preinačuje mjerilo koje je već stavljeno na tržište na način da to može utjecati na njegovu sukladnost s propisanim zahtjevima ovoga Pravilnika, smatrat će se proizvođačem u skladu s člankom 9. ovoga Pravilnika.
Identifikacija gospodarskih subjekata
Članak 14.
(1) Svaki gospodarski subjekti mora na zahtjev mjeriteljske inspekcije središnjeg tijela državne uprave nadležnog za mjeriteljstvo dati podatke o identitetu:
– svakog gospodarskog subjekta koji mu je isporučio mjerilo;
– svakog gospodarskog subjekta kojem je isporučeno mjerilo.
(2) Gospodarski subjekti su obvezni podatke iz stavka 1. ovoga članka predočiti, na zahtjev, središnjem tijelu državne uprave nadležnom za mjeriteljstvo u razdoblju od deset (10) godina nakon što im je isporučeno mjerilo odnosno tijekom deset (10) godina nakon što su isporučili mjerilo.
III. SUKLADNOST MJERILA
Pretpostavka o sukladnosti mjerila
Članak 15.
(1) Pretpostavlja se sukladnost mjerila s temeljnim zahtjevima iz Dodatka I. ovoga Pravilnika i s odgovarajućim posebnim dodacima koji se odnose na pojedinu vrstu mjerila, za ona mjerila koja su proizvedena prema usklađenim normama ili njihovim dijelovima, a čiji je popis oznaka objavljen u »Službenom listu Europske unije«.
(2) Pretpostavlja se sukladnost mjerila s temeljnim zahtjevima iz Dodatka I. ovoga Pravilnika i s odgovarajućim posebnim dodacima koji se odnose na pojedinu vrstu mjerila, za ona mjerila koja su proizvedena prema dijelovima normativnih dokumenata, a čiji je popis oznaka objavljen u »Službenom listu Europske unije«.
(3) Proizvođač može odabrati bilo koje tehničko rješenje koje zadovoljava temeljne zahtjeve iz Dodatka 1. ovoga Pravilnika i odgovarajućim posebnim dodacima koji se odnose na pojedinu vrstu mjerila. Međutim, da bi iskoristio pretpostavku o sukladnosti, proizvođač mora ispravno primijeniti rješenja navedena u odgovarajućim usklađenim normama ili normativnim dokumentima iz stavka 1. i 2. ovoga članka.
(4) Pretpostavlja se sukladnost s odgovarajućim ispitivanjima navedenima u članku 19. stavku 3. točki i. ako je odgovarajući program ispitivanja proveden u skladu s odgovarajućim dokumentima navedenima u stavcima 1., 2. i 3. ovoga članka i ako rezultati ispitivanja osiguravaju sukladnost s temeljnim zahtjevima.
Objavljivanje upućivanja na normativne dokumente
Članak 16.
Na zahtjev središnjeg tijela državne uprave nadležnog za mjeriteljstvo ili na vlastitu inicijativu Europska komisija, prema potrebi:
a) određuje normativne dokumente i, u popisu, ukazuje na one njihove dijelove čije zadovoljavanje daje pretpostavku o sukladnosti s odgovarajućim temeljnim zahtjevima utvrđenim ovim Pravilnikom u Dodatku I. i odgovarajućim posebnim dodacima koji se odnose na pojedinu vrstu mjerila;
b) objavljuje upućivanje na normativne dokumente i popis iz točke a) ovoga članka u »Službenom listu Europske unije«.
Povlačenje upućivanja na normativne dokumente
Članak 17.
(1) Kada središnje tijelo državne uprave nadležno za mjeriteljstvo smatra da normativni dokument iz članka 16. ovoga Pravilnika, čija je oznaka objavljena ili se namjerava objaviti u »Službenom listu Europske unije«, ne zadovoljava u potpunosti temeljne zahtjeve iz Dodatka I. i iz