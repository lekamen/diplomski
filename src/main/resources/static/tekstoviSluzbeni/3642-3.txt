 razlikovati.
(5) Cijevi malog promjera moraju biti označene u svakom zdencu.
GLAVA IV. UGOVARANJE PRISTUPA I ZAJEDNIČKOG KORIŠTENJA KABELSKE KANALIZACIJE
Pristup podacima i trasi
Članak 9.
(1) Infrastrukturni operator obvezan je u roku od 3 radna dana od zaprimanja zahtjeva operatora korisnika za podacima o trasama kabelske kanalizacije i kabelskih zdenaca i njihovoj popunjenosti dati potrebne podatke (tehničku dokumentaciju).
(2) Infrastrukturni operator može osigurati on line pristup bazi podataka o trasama kabelske kanalizacije i kabelskih zdenaca i njihovoj popunjenosti.
(3) Infrastrukturni operator obvezan je omogućiti pristup trasi radi provjere stvarnog stanja u roku od 3 radna dana od zaprimanja zahtjeva operatora korisnika.
Zahtjev za pristup i zajedničko korištenje
Članak 10.
(1) Za ugovaranje pristupa i zajedničkog korištenja kabelske kanalizacije operator korisnik dostavlja infrastrukturnom operatoru zahtjev za pristup i zajedničko korištenje kabelske kanalizacije.
(2) Zahtjev operatora korisnika iz stavka 1. ovoga članka mora sadržavati sljedeće:
a) točku A (početna točka) i točku B (završna točka) ili područje obuhvata za korištenje kabelske kanalizacije
b) vrstu i promjer kabela koji će se položiti između točke A i točke B ili na području obuhvata i
c) planirani početak i trajanje zajedničkog korištenja.
(3) Uz zahtjev, operator korisnik može odmah dostaviti i tehničko rješenje iz članka 11. ovoga pravilnika koje obuhvaća podatke iz točke a) i b) stavka 2. ovoga članka ili zahtjev za izradu tehničkog rješenja.
(4) Infrastrukturni operator obvezan je u roku 30 dana po zaprimanju potpunog zahtjeva ugovoriti zajedničko korištenje kabelske kanalizacije ili odbiti zahtjev.
Tehničko rješenje za pristup i zajedničko korištenje
Članak 11.
(1) Za pristup i zajedničko korištenje kabelske kanalizacije obvezno je izraditi tehničko rješenje. Tehničko rješenje mora sadržavati:
a) tehnički opis predmetnog rješenja
b) situaciju kabelske kanalizacije predmetne trase
c) lokaciju svakog pojedinog zdenca
d) međusobnu udaljenost između zdenaca po načelu od sredine do sredine zdenca
e) broj i tip cijevi između zdenaca
f) način i poziciju uvlačenja kabela operatora korisnika na rasklopima zdenaca duž cijelog dijela trase iz zahtjeva operatora korisnika i
g) popis potrebnog materijala i potrebnih radova po vrsti, količini i cijeni, uz naznaku stavki koje su predmet refundiranja.
(2) Infrastrukturni operator ili operator korisnik obvezan je dati ili odbiti dati suglasnost na tehničko rješenje za pristup i zajedničko korištenje kabelske kanalizacije, u roku od 3 radna dana od dana zaprimanja tehničkog rješenja.
(3) U slučaju da se infrastrukturni operator ili operator korisnik ne očituje o davanju suglasnosti unutar roka iz stavka 2. ovoga članka, smatra se da je suglasnost dana.
(4) Infrastrukturni operator ili operator korisnik obvezan je detaljno obrazložiti razloge odbijanja suglasnosti na tehničko rješenje za pristup i zajedničko korištenje kabelske kanalizacije i visinu iznosa troškova za refundiranje. U tom slučaju, operator koji izrađuje tehničko rješenje mora ispraviti tehničko rješenje i ishoditi suglasnost na novo tehničko rješenje.
(5) Ako se operatori ne mogu usuglasiti oko tehničkog rješenja za pristup i zajedničko korištenje kabelske kanalizacije, mogu pokrenuti spor pred HAKOM-om.
(6) Ako infrastrukturni operator odbija suglasnost na tehničko rješenje zbog prekomjerne gradnje koja je gospodarski neučinkovita, infrastrukturni operator mora detaljno obrazložiti razlog odbijanja te uputiti operatora korisnika na koji način treba ispraviti tehničko rješenje.
Izvođenje i pregled radova iz tehničkog rješenja
Članak 12.
(1) Operator korisnik može samostalno izvoditi ili ugovoriti s trećom osobom izvođenje radova iz tehničkog rješenja, uz prethodnu najavu radova infrastrukturnom operatoru i obvezan stručni nadzor infrastrukturnog operatora ili nezavisne stručne osobe koju je odredio infrastrukturni operator. Cijena stručnog