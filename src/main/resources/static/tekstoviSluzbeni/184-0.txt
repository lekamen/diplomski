8 23.01.2015 Pravilnik o obveznim evidencijama za obračun naknade od priređivanja igara na sreću
MINISTARSTVO FINANCIJA
185
Na temelju članka 17. stavka 2., članka 39. stavka 2., članka 51. stavka 4. i članka 61. Zakona o igrama na sreću (»Narodne novine«, br. 87/2009, 35/2013, 158/2013, 41/2014 i 143/14) donosim
PRAVILNIK
O OBVEZNIM EVIDENCIJAMA ZA OBRAČUN NAKNADE OD PRIREĐIVANJA IGARA NA SREĆU
I. UVODNE ODREDBE
Članak 1.
Ovim Pravilnikom detaljnije se uređuje primjena Zakona o igrama na sreću (dalje u tekstu: Zakon) u dijelu koji se odnosi na:
1. pojam igara na sreću na stolovima, postupak izrade dnevnog obračuna prihoda na stolovima za igre na sreću, te oblik i sadržaj obveznih obrazaca za obračun prihoda od igara na sreću na stolovima,
2. pojam igara klađenja i postupak izvješćivanja o dnevnom obračunu rezultata poslovanja od priređivanja igara klađenja,
3. pojam igara na sreću na automatima za igre na sreću, postupak izrade dnevnog obračuna prihoda, te oblik i sadržaj obveznih obrazaca za obračun prihoda od automata za igre na sreću,
4. sadržaj i način dostavljanja konačnog mjesečnog obračuna naknade od priređivanja lutrijskih igara na sreću, igara u casinima, igara klađenja i igara na sreću na automatima,
5. sadržaj i način dostavljanja konačnog mjesečnog izvješća o obračunanom porezu na dobitke od lutrijskih igara i igara klađenja,
6. sadržaj i način dostavljanja konačnog obračuna godišnje naknade za pravo priređivanja igara na sreću u casinima, igara klađenja i igara na sreću na automatima.
II. POJAM IGARA NA SREĆU NA STOLOVIMA, POSTUPAK IZRADE DNEVNOG OBRAČUNA PRIHODA NA STOLOVIMA TE OBLIK I SADRŽAJ OBVEZNIH OBRAZACA ZA OBRAČUN PRIHODA OD IGARA NA SREĆU NA STOLOVIMA
1. Pojam i vrste igara na sreću na stolovima
Članak 2.
(1) Igre na stolovima jesu igre koje igrači igraju protiv casina ili jedan protiv drugoga na stolovima za igru s kuglicama, kartama ili kockicama u skladu s međunarodnim pravilima (američki roulette, francuski roulette, black jack, chemin de fer, poker, punto banco, baccarat, craps, te druge slične igre).
(2) Turniri u smislu ovoga Pravilnika jesu igre na stolovima koje igrači igraju jedan protiv drugoga, a u kojima priređivač zaprima uplate (kotizacije) od sudionika turnira i zadržava određeni postotak od svih uplata sudionika turnira (turnir u texas hold'em poker, omaha poker, chemin de fer i drugo).
(3) Igre na sreću iz stavaka 1. i 2. ovoga članka mogu priređivati samo priređivači koji su stekli pravo priređivanja igara na sreću u casinima.
2. Postupak izrade dnevnog obračuna
Članak 3.
(1) Priređivač je dužan u svome poslovanju osigurati sve podatke za točno, pravilno i pravodobno obračunavanje i plaćanje mjesečne naknade.
(2) Priređivač koji priređuje igre na sreću u casinima na stolovima za igre na sreću dužan je za pravilno utvrđivanje osnovice za obračun mjesečne naknade izrađivati dnevni obračun po pojedinom stolu za igre na sreću.
(3) Dnevni obračun po pojedinom stolu za igre na sreću obavlja se na način da se završno stanje vrijednosti žetona na stolu uveća za svotu novca zamijenjenog za žetone na stolu, koji se sprema u posebne kutije (drop), i za iznos visine kredita, te umanji za dopunu u žetonima (dotaciju) za vrijeme rada stola i za vrijednost početnog stanja žetona na stolu.
3. Oblik i sadržaj obveznih obrazaca za dnevni obračun prihoda od igara na sreću na stolovima
Članak 4.
Priređivač igara na sreću na stolovima za igru na sreću dužan je za izradu dnevnog obračuna prihoda od igara na sreću na stolovima tijekom rada casina obvezno voditi sljedeće obrasce:
1. Početno stanje
2. Dotacija
3. Kredit
4. Završno stanje
5. Obračun gotovine stola
6. Obračun napojnica
7. Tabela rezultata
8. Blagajnički izvještaj
9. Izvještaj o održanom turniru
Obrasci za bilježenje početnog i završnog stanja
Članak 5.
Obrasci za bilježenje početnog i završnog stanja na stolu ispunjavaju se dnevno na početku i na kraju rada casina.
Članak 6.
Obrazac Početno stanje (obrazac br. 1) mora biti numeriran i