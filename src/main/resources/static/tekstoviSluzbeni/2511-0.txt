134 11.12.2015 Pravilnik o zdravstvenoj potpori u Oružanim snagama Republike Hrvatske
MINISTARSTVO OBRANE
2512
Na temelju članka 119. stavka 2. Zakona o službi u Oružanim snagama Republike Hrvatske (»Narodne novine«, br. 73/13 i 75/15), uz suglasnost ministra nadležnog za poslove zdravlja, donosim
PRAVILNIK
O ZDRAVSTVENOJ POTPORI U ORUŽANIM SNAGAMA REPUBLIKE HRVATSKE
I. OPĆE ODREDBE
Članak 1.
(1) Ovim Pravilnikom uređuje se način planiranja, organizacije, provedbe i nadzora zdravstvene potpore u Oružanim snagama Republike Hrvatske (u daljnjem tekstu: Oružane snage).
(2) Zdravstvena potpora je dio sustava logističke potpore Oružanih snaga koji se provodi s ciljem održavanja borbene spremnosti kroz prevenciju i nadzor bolesti, žurno zbrinjavanje i evakuaciju oboljelih, ozlijeđenih i ranjenih, njihov oporavak te povratak na dužnost.
(3) Područja provedbe zdravstvene potpore su teritorij Republike Hrvatske i područja operacija potpore miru, operacija odgovora na krize, humanitarnih operacija i drugih aktivnosti u inozemstvu (u daljnjem tekstu: operacije). U operacijama se pripadnicima Oružanih snaga pruža zdravstvena zaštita na način uređen pravilnikom kojim se uređuje sudjelovanje pripadnika Oružanih snaga u operacijama.
(4) Zdravstvenu potporu u Oružanim snagama provode djelatnici zdravstvene službe u ustrojstvenim jedinicama Oružanih snaga.
Članak 2.
Pojmovi koji se koriste u ovom Pravilniku imaju sljedeće značenje:
– Zdravstvena potpora – funkcionalno područje u sustavu logističke potpore u svrhu upravljanja cjelokupnim procesom zdravstvenog planiranja, organizacije te provedbe mjera i postupaka zdravstvene i veterinarske zaštite.
– Zdravstveno planiranje – postupak zahtijevanja, oblikovanja i dostizanja sposobnosti zdravstvene potpore u skladu sa zadaćom, strukturom snaga, vojnim potrebama te izloženošću rizicima tijekom cijelog operativnog ciklusa.
– Medicinska evakuacija – medicinski kontinuirani i nadzirani proces transporta bolesnih, ozlijeđenih i ranjenih s niže na višu razinu zdravstvene potpore.
– Borbeni spasilac (»Combat Lifesaver«) – nezdravstveni pripadnik postrojbe razine desetine, tima ili posade, koji je dodatno osposobljen za borbenog spasioca. Po posebnom planu i programu obuke stječe specifična medicinska znanja i vještine koje primjenjuje u borbenim uvjetima, u području operacije, do dolaska profesionalne medicinske pomoći. Osposobljen je i ovlašten za sljedeće postupke: trijaža, zaustavljanje krvarenja, otvaranje dišnog puta, zbrinjavanje tenzijskog pneumotoraksa, postavljanje stradalog u odgovarajući položaj, otvaranje venskog puta, uvođenje infuzije te upućivanje zahtjeva za medicinsku evakuaciju stradalog. Sposoban je djelovati samostalno ili uz nadzor medicinskog osoblja.
– Borbeni bolničar (»Combat Medic«) – nezdravstveni pripadnik postrojbi za specijalna djelovanja koji je po posebnom planu i programu obuke osposobljen i ovlašten za napredno pružanje prve pomoći, postupke stabilizacije i održavanja života do 36 sati u terenskim borbenim uvjetima, specifičnim za specijalna djelovanja, sve do dostupnosti medicinske evakuacije. Sposoban je djelovati samostalno ili uz nadzor medicinskog osoblja.
– Napredno pružanje prve pomoći (»Enchanced first aid«) – hitne mjere i postupci za spašavanje života koje primjenjuje vojno osoblje obučeno i ovlašteno za taktičko zbrinjavanje ozlijeđenih i ranjenih u borbenim uvjetima. Zaustavljanje i nadzor krvarenja te otvaranje i nadzor dišnih putova kod najteže stradalih nastoji se postići u roku 10 minuta (»Platinastih 10 minuta«) po nastanku ozljede, odnosno ranjavanja.
– Razina zdravstvene potpore (»Role«) – označava se brojčanom oznakom od jedan (1) do četiri (4) prema definiranoj razini sposobnosti zdravstvene postrojbe.
– NATO normizacijski sporazum (»NATO STANAG«) – normativni dokument, pisani sporazum između nekoliko ili svih NATO članica koji je ratificiran na ovlaštenoj nacionalnoj razini s ciljem usvajanja i implementacije norme, u cijelosti ili djelomično, sa