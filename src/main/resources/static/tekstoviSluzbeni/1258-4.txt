 2015., dodan stavak 4.
Članak 10.
Zastupniku prestaje mandat prije isteka vremena na koje je izabran:
1. ukoliko podnese ostavku,
2. ukoliko mu je pravomoćnom sudbenom odlukom oduzeta poslovna sposobnost,
3. ukoliko je pravomoćnom sudbenom presudom osuđen na bezuvjetnu kaznu zatvora u trajanju duljem od 6 mjeseci,
4. smrću.
Članak 11.
Zastupnika čiji je mandat prestao, te zastupnika kod kojeg je nastupila nespojivost istodobnog obnašanja dužnosti ili mirovanje mandata na temelju pisanog zahtjeva, zamjenjuje zamjenik zastupnika.
Zamjenik zastupnika počinje obnašati zastupničku dužnost nakon što Sabor utvrdi nastup zakonskih pretpostavki za primjenu instituta zamjenjivanja.
Odredbom članka 9. ZIDZIZHDS »Narodne novine«, br. 53/03., koji je stupio na snagu 2. travnja 2003., riječju: »Sabor« zamijenjene su riječi: »zastupnički, odnosno Županijski dom Sabora«, a riječ: »utvrde« riječju: »utvrdi«.
Članak 12.
Brisan.
Odredbom članka 9. Zakona o izmjenama i dopunama Zakona o izborima zastupnika u Hrvatski sabor »Narodne novine«, br. 19/15., stupio na snagu 25. veljače 2015., članak 12. brisan.
Članak 13.
Po prestanku obnašanja nespojive dužnosti, zastupnik nastavlja obnašanje zastupničke dužnosti na temelju prestanka mirovanja mandata u Saboru, ako podnese pisani zahtjev predsjedniku Sabora u roku od 8 dana od prestanka obnašanja nespojive dužnosti. Mirovanje zastupničkog mandata prestat će osmog dana od dana podnošenja pisanog zahtjeva.
Odredbom članka 11. stavka 1. ZIDZIZHDS, »Narodne novine«, br. 53/03., koji je stupio na snagu 2. travnja 2003., riječju: »Saboru« zamijenjene su riječi: »Zastupničkom, odnosno Županijskom domu Sabora«, a riječ: »doma« riječju: »Sabora«. Istodobno, dano je Vjerodostojno tumačenje od 6. veljače 2009. »Narodne novine«, br. 20/09., prema kojemu »u dvojbi je li rok iz stavka 1. ovoga članka prekluzivan ili instruktivan utvrđeno je da je taj rok prekluzivan (peremptoran) i propuštanjem podnošenja pisanog zahtjeva za nastavljanje obnašanja zastupničke dužnosti u tom roku znači gubitak prava za podnošenje toga zahtjeva.«.
Nastavljanje obnašanja zastupničke dužnosti na temelju prestanka mirovanja mandata u Saboru zastupnik može tražiti jedanput u tijeku trajanja zastupničkog mandata.
Odredbom članka 11. stavka 2. ZIDZIZHDS »Narodne novine«, br. 53/03., koji je stupio na snagu 2. travnja 2000., riječju: »Saboru« zamijenjene su riječi: »Zastupničkom, odnosno Županijskom domu Sabora«.
Članak 14.
Zastupnik ima pravo jednokratno, tijekom trajanja zastupničkog mandata, podnošenjem pisanog zahtjeva predsjedniku Sabora, staviti svoj mandat u mirovanje.
Mirovanje zastupničkog mandata ne može trajati manje od šest mjeseci, a za vrijeme trajanja mirovanja zastupnika će zamjenjivati zamjenik.
Mirovanje zastupničkog mandata prestat će osmog dana od dana kad je zastupnik koji je stavio mandat u mirovanje podnio predsjedniku pisanu izjavu o ponovnom obnašanju zastupničke dužnosti.
Odredbom članka 12. ZIDZIZHDS »Narodne novine«, br. 53/03., koji je stupio na snagu 2. travnja 2003., u stavku 1. i 3. brisana je riječ: »doma«.
Članak 15.
Brisan.
Odredbom članka 13. ZIDZIZHDS (»Narodne novine«, br. 53/03., koji je stupio na snagu 2. travnja 2003.), brisan članak 15.
PRAVO PRIPADNIKA NACIONALNIH MANJINA U REPUBLICI HRVATSKOJ NA ZASTUPLJENOST U HRVATSKOM SABORU
Odredbom članka 14. ZIDZIZHDS »Narodne novine«, br. 53/03., koji je stupio na snagu 2. travnja 2003., izmijenjen naslov.
Članak 16.
Republika Hrvatska jamči pripadnicima nacionalnih manjina u Republici Hrvatskoj ostvarenje prava na zastupljenost u Saboru.
Pripadnici nacionalnih manjina u Republici Hrvatskoj imaju pravo birati osam zastupnika u Sabor koji se biraju u posebnoj izbornoj jedinici koju čini područje Republike Hrvatske.
Odredbe ovoga Zakona o preferencijskom glasovanju ne odnose se na glasovanje za izbor zastupnika nacionalnih manjina.
Odredbom članka 10. Zakona o izmjenama i dopunama Zakona o izborima zastupnika u Hrvatski sabor »Narodne novine«, br. 19/15.,