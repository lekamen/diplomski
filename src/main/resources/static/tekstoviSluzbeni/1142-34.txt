 prethodne sjednice. Međutim, tu je bitno naglasiti kako je i HGK u svom očitovanju od 24. ožujka 2014. naveo kako se zapisnici u pravilu verificiraju na sljedećoj sjednici. Navedeno je HGK ponovio i u svom očitovanju od 26. lipnja 2014, pri čemu je dodao kako sporni zapisnik sa sjednice Udruženja od 25. listopada 2012. nije verificiran na sljedećoj sjednici.
Sve stranke su relativizirale važnost zapisnika sa sjednica Udruženja, navodeći kako nije riječ o strogo formalnom dokumentu, osim u dijelu koji se odnosi na zaključke sa sjednica, navodeći kako većina niti ne čita zapisnike. Međutim kad je u pitanju verifikacija zapisnika te pitanje onoga o čemu se raspravljalo na pojedinoj sjednici, tada se ipak svi pozivaju na dnevni red naveden u zapisniku, odnosno u tom trenutku forma i sadržaj zapisnika dobivaju na važnosti.
Simptomatično je kako su sve stranke navele da u pravilu dobivaju zapisnike sa sjednica Udruženja i to putem elektroničke pošte, ali zapisnik sa sjednice od 25. listopada 2012. niti jedna stranka nije dobila ili ne zna je li ga dobila. Jedino iz očitovanja Marine Dalmacija i Marine Borik od 26. lipnja 2014., proizlazi kako su iste zaprimile sporni zapisnik, ali ga nisu pročitale. Iz svega navedenog može se zaključiti kako su sva očitovanja stranaka u pogledu zapisnika sa sjednice Udruženja od 25. listopada 2012., usmjerena isključivo na izbjegavanje vlastite odgovornosti za sudjelovanje u zabranjenom sporazumu.
Iz istog razloga Agencija iskaze svjedoka, koji su trenutni ili bivši zaposlenici stranaka te su sudjelovali u predmetnoj razmjeni informacija, pa su izravno zainteresirani za ishod ovog postupka, nije prihvatila u dijelu u kojem navode da se na sjednici Udruženja od 25. listopada 2012. nije razgovaralo o cijenama. Stoga je teško za očekivati da bi netko od njih priznao da je na sjednici Udruženja od 25. listopada 2012. sudjelovao u razmjeni budućih cijena vezova u marinama.
Jedini svjedoci koji nisu izravno zainteresirani za ishod ovog postupka su svjedok D, koji je spornoj sjednici prisustvovao samo u uvodnom dijelu, te svjedok I. Agencija napominje kako je iskaz svjedoka I, u dijelu u kojem navodi kako je prisustvovao cijeloj sjednici Udruženja od 25. listopada 2012., u suprotnosti s materijalnim dokazima prikupljenima u ovom postupku kao i iskazima ostalih svjedoka i stranaka. Naime, niti jedna stranka, bilo u svojim očitovanjima na Obavijest o preliminarno utvrđenim činjenicama u postupku, bilo u iskazima danima na usmenoj raspravi nije navela svjedoka I kao sudionika sporne sjednice, niti ga je predložila kao svjedoka na navedenu okolnost. Tek je opunomoćenik Marine Punat tijekom usmene rasprave održane 10. rujna 2014. predložio saslušanje svjedoka I. Također niti jedan svjedok nije izrijekom naveo da bi svjedok I ili bilo koji drugi novinar prisustvovao cijeloj sjednici od 25. listopada 2012. Jedino je svjedok C, predsjednik nadzornog odbora Marine Punat i predsjednik uprave Marina Punat grupe, na usmenoj raspravi od 11. rujna 2014. naveo kako je svjedok I spornoj sjednici prisustvovao do samog kraja. Ni iz popisa nazočnih koji se nalazi u prilogu zapisnika sa sjednice Udruženja od 25. listopada 2012. nije evidentirano prisutstvo svjedoka I, iz čega bi proizlazilo kako je on bio jedini sudionik sjednice koji nije naveden u popisu nazočnih.
S obzirom na to da ZZTN i podzakonski akti doneseni na temelju tog zakona ne sadrže detaljnije odredbe o razmjeni informacija između konkurenata, Agencija u takvim situacijama kao interpretativni instrument koristi pravnu stečevinu Europske unije (acquis communautaire). Stoga je Agencija izvršila uvid u Smjernice o horizontalnim sporazumima kao i u odluke Suda EU.
Prigovori pojedinih stranaka kako Agencija u ovom postupku nije smjela primjenjivati pravnu stečevinu Europske unije, u potpunosti su neosnovani. Prvenstveno, Agencija ističe kako je člankom 74. ZZTN-a propisano da se u primjeni ZZTN-a, a osobito u slučajevima postojanja pravnih praznina ili dvojbi pri 