opasnost od bijega podnositelja (za cijelu izreku osporenog rješenja v. točku 3. obrazloženja ove odluke).
19. Budući da protiv tog rješenja Vrhovnog suda nije dopuštena žalba (članak 484. stavak 3. /posljednja rečenica/ ZKP-a/08), podnositelj je na temelju članka 62. stavka 1. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) protiv tog rješenja podnio ustavnu tužbu. To je rješenje predmet ovog ustavnosudskog postupka.
2) Osporeno rješenje o produljenju istražnog zatvora prije prvostupanjske presude zbog opasnosti od bijega – slučaj FIMI-MEDIA
20. Vrhovni sud je u osporenom rješenju prvo utvrdio da u konkretnom slučaju nije isteklo najdulje vrijeme trajanja istražnog zatvora iz članka 133. ZKP-a/08. Naime, podnositelj je u ovom predmetu već bio u istražnom zatvoru od 18. srpnja 2011. do 16. prosinca 2011., kada mu je nakon određivanja jamstva i polaganja jamčevine istražni zatvor ukinut. U ovom je predmetu podnositelju ponovo određen istražni zatvor 4. kolovoza 2015., a u njemu se nalazi i na dan donošenja ove odluke. Mjerodavni dio obrazloženja osporenog rješenja glasi:
»Naime, činjenica je da je protiv optuženog Ive Sanadera u tijeku više paralelnih kaznenih postupaka, time da je, osim u ovom postupku, bio lišen slobode i u postupku pred Županijskim sudom u Zagrebu broj K-Us-26/11. Tako je u ovom kaznenom postupku ... optuženi Ivo Sanader uhićen na području Republike Austrije 10. prosinca 2010. te mu je određen ekstradicijski pritvor u kojem se nalazio do 18. srpnja 2011., kada je izručen Republici Hrvatskoj. Od navedenog se dana optuženik u ovom predmetu nalazio u istražnom zatvoru sve do 16. prosinca 2011., kada mu je nakon određivanja jamstva i polaganja jamčevine istražni zatvor ukinut. Od toga dana pa do 20. studenoga 2012. optuženik se nalazio na slobodi, a od 20. studenoga 2012. ponovno je lišen slobode, ali sada u već spomenutom postupku broj K-Us-26/11. U tom mu je predmetu istražni zatvor tekao do 3. travnja 2014. kada je presuda kojom je osuđen na zatvorsku kaznu u trajanju od osam godina i šest mjeseci postala pravomoćna pa je od tog dana optuženik stekao svojstvo osuđenika, čime su prestali teći rokovi iz članka 133. ZKP/08. Optuženiku je u tom paralelnom postupku po ukidanju pravomoćne presude od strane Ustavnog suda Republike Hrvatske obustavljeno izvršenje kazne zatvora te se on od 4. kolovoza 2015. ponovno nalazi u istražnom zatvoru u ovom predmetu, a koji mu je, kao što je već navedeno, određen po osnovi iz članka 123. stavka 2. ZKP/08. Stoga je u ova dva paralelna postupka optuženiku oduzeta sloboda u ukupnom trajanju preko tri godine i deset mjeseci.
S obzirom na to da ovakva situacija, odnosno pitanje eventualnog zbrajanja lišenja slobode u paralelnim postupcima protiv iste osobe nije zakonski regulirana, bilo je potrebno utvrditi je li sudska praksa ovaj pravni problem riješila te je utvrđeno da je praksom Vrhovnog suda Republike Hrvatske ovakva situacija riješena.
Prije svega, prema stanovištu ovog suda izraženom u više ranijih odluka ... u rokove iz članka 133. ZKP/08 ne uračunava se vrijeme provedeno u ekstradicijskom pritvoru. ...
Jednaka je situacija i s pribrajanjem trajanja istražnog zatvora iz paralelnog u aktualni postupak. Prema već zauzetom stavu u ranijim odlukama Vrhovnog suda Republike Hrvatske (broj II Kž-78/12) to se vrijeme ne pribraja trajanju istražnog zatvora u aktualnom postupku, a onda tim više niti vrijeme provedeno na izdržavanju u tom paralelnom postupku. ...
Imajući na umu sve navedeno, proizlazi da se u ovom postupku optuženi Ivo Sanader u istražnom zatvoru nalazi nepunih sedam mjeseci, a vodeći računa da prema zaprijećenoj kazni za djelo iz članka 337. stavka 4. KZ/97 (od jedne do deset godina) sukladno odredbama članka 133. stavaka 1. i 3. ZKP/08 najdulje može provesti u istražnom zatvoru dvije godine i šest mjeseci, očigledno je da ti rokovi nisu istekli. ...«
21. Vrhovni 