80 07.09.2016 Edukacijski programi u izvanbolničkoj hitnoj medicini
HRVATSKI ZAVOD ZA HITNU MEDICINU
1817
Na temelju članka 14. stavka 2. Pravilnika o minimalnim uvjetima u pogledu prostora, radnika i medicinsko-tehničke opreme za obavljanje djelatnosti hitne medicine (»Narodne novine«, broj 71/2016) Hrvatski zavod za hitnu medicinu utvrđuje
EDUKACIJSKE PROGRAME
U IZVANBOLNIČKOJ HITNOJ MEDICINI
Članak 1.
Edukacijskim programima utvrđeni su sadržaj edukacije za dispečere medicinske prijavno-dojavne jedinice, za doktore medicine u timu izvanbolničke hitne medicinske službe, za medicinske sestre-medicinske tehničare u timu izvanbolničke hitne medicinske službe i za vozače u timu izvanbolničke hitne medicinske službe, kompetencije (znanja i vještine) koje polaznik stječe uspješnim završetkom edukacijskog programa te način organizacije i provođenje edukacije.
Članak 2.
Edukaciju provode nacionalni instruktori za dispečere medicinske prijavno-dojavne jedinice sa važećim certifikatom Hrvatskog zavoda za hitnu medicinu i nacionalni instruktori za radnike izvanbolničke hitne medicinske službe s važećim certifikatom Hrvatskog zavoda za hitnu medicinu.
Članak 3.
Organizatori edukacija u izvanbolničkoj hitnoj medicinskoj službi dužni su prijaviti održavanje edukacije Hrvatskom zavodu za hitnu medicinu skladno uputama u Prilogu 1. na obrascu za prijavu organizacije edukacije sukladno Prilogu 2.
I. Edukacijski program za dispečere medicinske prijavno- -dojavne jedinice
Članak 4.
Edukacijski program za dispečere medicinske prijavno-dojavne jedinice obuhvaća edukacijske vježbe za dispečere medicinsko prijavno-dojavne jedinice i edukacijske vježbe obnove znanja i vještina za dispečere medicinsko prijavno-dojavne jedinice koje omogućuju polaznicima stjecanje i održavanje kompetencija potrebnih za rad u medicinsko prijavno-dojavnoj jedinici.
Dispečeri medicinske prijavno-dojavne jedinice obvezni su obnoviti stečena znanja i vještine prije isteka roka od tri godine od datuma izdavanja potvrdnice koju izdaje Hrvatski zavod za hitnu medicinu nakon uspješno završenog edukacijskog programa.
Članak 5.
Trajanje edukacijskih vježbi je 19 školskih sati prema Planu i programu edukacijskih vježbi za dispečere medicinsko prijavno-dojavne jedinice sukladno Prilogu 3. Trajanje edukacijskih vježbi obnove znanja i vještina je 10 školskih sati prema Planu i programu edukacijskih vježbi obnove znanja i vještina za dispečere medicinsko prijavno-dojavne jedinice sukladno Prilogu 4.
Popis opreme potrebne za provođenje edukacijskih vježbi nalazi se u Prilogu 5. Oprema za provođenje edukacijskih vježbi dispečera medicinske prijavno-dojavne jedinice.
Na završetku edukacijskih vježbi za dispečere medicinsko prijavno-dojavne jedinice polaznik pristupa pismenoj i praktičnoj provjeri znanja, a na završetku edukacijske vježbe obnove znanja i vještina za dispečere medicinsko prijavno-dojavne jedinice polaznik pristupa praktičnoj provjeri znanja.
Članak 6.
Očekivani ishodi učenja po tematskim cjelinama su sljedeći:
1. O HRVATSKOM INDEKSU PRIJEMA HITNOG POZIVA ZA MEDICINSKU PRIJAVNO-DOJAVNU JEDINICU
Završetkom ove tematske cjeline polaznik će poznavati strukturu, organizaciju i način korištenja Hrvatskog indeksa prijema hitnog poziva za medicinsku prijavno-dojavnu jedinicu.
Znanja
Na kraju ove tematske cjeline polaznik će:
1. opisati osnovne dijelove indeksa
2. poznavati početni algoritam
3. definirati davanje uputa za pružanje prve pomoći preko telefona
4. definirati kriterije i stupnjeve prioriteta
5. nabrojati raspodjelu uloga u općenito preporučenom odgovoru
6. objasniti tri koraka koja poduzima primatelj tijekom javljanja na hitan medicinski poziv
7. objasniti savjete pozivatelju
8. objasniti savjete medicinskom osoblju.
2. MEDICINSKA PRIJAVNO-DOJAVNA JEDINICA
Završetkom ove tematske cjeline polaznik će opisati organizaciju rada medicinske prijavno-dojavne jedinice.
Znanja
Na kraju ove tematske cjeline polaznik će:
1. definirati dispečersku službu te pojmove dispečer i