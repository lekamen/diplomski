 obrazloženu sudsku odluku i/ili nepravilnu primjenu materijalnog i/ili procesnog zakona.
49. Ustavni sud sa svoje strane naglašava da u pravilu ne dovodi u pitanje zaključke nadležnih redovnih sudova u pogledu utvrđivanja činjenica u predmetu, tumačenja i primjene domaćeg prava, dopuštenosti i ocjene dokaza u sudskom postupku, materijalne pravičnosti ishoda sudskog postupka i krivnje ili nedužnosti optuženika u kaznenom postupku.
Načelno govoreći, bez utjecaja na ovlast da ispituje suglasnost sudskih odluka s Ustavom i Konvencijom, nije uloga Ustavnog suda da sam procjenjuje činjenice koje su vodili nadležni redovni sudovi da usvoji jednu odluku, a ne drugu. Kad bi bilo tako, Ustavni sud djelovao bi kao sud trećeg ili četvrtog stupnja i time ne bi poštovao ograničenja koja su nametnuta njegovu djelovanju.
Što se tiče pravičnosti provedenog kaznenog postupka, Ustavni sud također ponavlja da prigovore podnositelja koji se odnose na sam ishod postupka, osim ako nije riječ o nekoj arbitrarnosti, Ustavni sud ne može ispitivati na temelju članka 29. Ustava i članka 6. Konvencije. U svjetlu cjelokupnog spisa predmeta, opća je ocjena Ustavnog suda, neovisno o pojedinim slučajevima koje je Ustavni sud u ovoj odluci zasebno ispitao, da je podnositelj mogao u osporenom postupku iznijeti svoje tvrdnje pred sudovima, koji su se na njih osvrnuli u odlukama koje su propisno obrazložene i nisu arbitrarne.
50. Stoga je, na temelju članaka 73. i 75. Ustavnog zakona, odlučeno kao u izreci odluke.
2) Pravo na uporabu zakonitih dokaza
51. Mjerodavni dio članka 29. stavaka 1. i 4. Ustava glase:
»Članak 29.
Svatko ima pravo da ... sud pravično ... odluči o ... sumnji ili optužbi zbog kažnjivog djela.
(...)
Dokazi pribavljeni na nezakonit način ne mogu se uporabiti u sudskom postupku.«
51.1. Mjerodavni dio članka 6. stavka 1. Konvencije glasi:
»Članak 6.
Pravo na pošteno suđenje
... u slučaju podizanja optužnice za kazneno djelo protiv njega svatko ima pravo da ... sud pravično ... ispita njegov slučaj. (...)«
51.2. Za ocjenu o osnovanosti tvrdnji podnositelja o povredi prava iz članka 29. stavka 4. Ustava mjerodavni su članak 10. stavci 1. i 2. i članak 468. stavak 2. ZKP-a, koji glase:
»Članak 10.
(1) Sudske odluke se ne mogu temeljiti na dokazima pribavljenim na nezakonit način (nezakoniti dokazi).
(2) Nezakoniti su dokazi:
1) koji su pribavljeni kršenjem Ustavom, zakonom ili međunarodnim pravom propisane zabrane mučenja, okrutnog ili nečovječnog postupanja,
2) koji su pribavljeni povredom Ustavom, zakonom ili međunarodnim pravom zajamčenih prava obrane, prava na dostojanstvo, ugled i čast, te prava na nepovredivost osobnog i obiteljskog života,
3) koji su pribavljeni povredom odredaba kaznenog postupka i koji su izričito predviđeni ovim Zakonom,
4) za koje se saznalo iz nezakonitih dokaza.
(...)«
»Članak 468.
(...)
(2) Bitna povreda odredaba kaznenog postupka postoji ako se presuda temelji na nezakonitom dokazu (članak 10.).
(...)«
2.1. Prigovori podnositelja
52. Obrazlažući povredu prava na uporabu zakonitih dokaza podnositelj je naveo da nalaz i mišljenje vještaka psihijatra dr. sc. Ivana Požgaina predstavlja nezakonit dokaz, jer sukladno članku 31. stavku 1. Zakona o zaštiti osoba s duševnim smetnjama (»Narodne novine« broj 111/97., 27/98. – ispravak, 128/99. i 79/02., u daljnjem tekstu: ZZODS) sudski vještak za psihijatriju ne smije biti osoba zaposlena u instituciji u kojoj se ispitanik liječi ili se liječio odnosno nalazio. Potom je naveo okolnosti svoga liječenja u Kliničkom bolničkom centru Osijek – Klinici za neurologiju, gdje ga je upravo navedeni vještak psihijatar pregledao i postavio mu dijagnozu, a također je naveo i okolnosti u kojima je njegov sin Josip Špernoga liječen u Kliničkoj bolnici Osijek – Psihijatrijskoj klinici, u kojoj je zaposlen navedeni sudski vještak. Podnositelj smatra da je, s obzirom na navedene okolnosti, upotreba nalaza i mišljenja sudskog vještaka psihijatra dr. sc. Ivana Požgaina u kaznenom postupku