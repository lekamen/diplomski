 izvršenoj doznaci.
(2) Šumoposjednik snosi troškove obilježavanja drveta i ostalih šumskih proizvoda te izdavanja popratnica.
(3) Licencirani izvođači dužni su jednom mjesečno Savjetodavnoj službi dostaviti zbirnu tablicu doznačenih i otpremljenih stabala. Zbirna tablica sadržava naziv vlasnika posjeda (ime i prezime), županiju, administrativnu općinu, katastarsku općinu, katastarsku česticu i gospodarsku jedinicu te podatke o vrstama drveća, sortimentnoj strukturi i obujmu.
(4) Iznimno od stavka 3. ovoga članka, za šumske proizvode koji se evidentiraju po odvagama podaci iz popratnice trebaju se dostaviti Savjetodavnoj službi po primitku odgovarajućih podataka.
(5) Šumoposjednik je dužan licenciranom izvođaču prilikom izdavanja popratnice za drvo predočiti doznačnu knjižicu ili Rješenje o izvršenoj doznaci te popratnice ukoliko se otprema drvnih sortimenata ne obavlja jednokratno.
Članak 24.
(1) Za izrađene i propisno obilježene drvne sortimente i ostale šumske proizvode za koje je već izdana popratnica može se naknadno izdati nova. Novu popratnicu izdaje ovlašteni inženjer potvrđujući sljedivost, sukladno EUTR direktivi.
(2) Rok važenja popratnice za drvne sortimente i ostale šumske proizvode je 24 sata.
IV. ŠUMSKI RED
Članak 25.
(1) Pod šumskim redom razumijevaju se postupci koji se obavljaju u sječini, radi osiguranja redovnog gospodarenja šumom, a posebno radi njenoga uzgajanja, zaštite od požara, biljnih bolesti i štetočina, kao i svih općekorisnih funkcija šuma te očuvanja bioraznolikosti.
(2) Šumski red dužne su uspostaviti i održavati pravne osobe koje gospodare odnosno upravljaju šumama u državnom vlasništvu, a za šume šumoposjednika šumoposjednici, u pravilu istovremeno s radovima pridobivanja drva a najkasnije u roku 3 mjeseca po završetku navedenih radova.
Članak 26.
(1) U sastojinama koje su predviđene za sječu (glavni i prethodni prihod), prije početka sječe moraju se odrediti i obilježiti trase izvoznih putova i njihova širina.
(2) Visina panjeva u sastojinama nakon sječe i izrade u nizinskim predjelima ne smije prelaziti jednu četvrtinu prsnog promjera odnosno jednu trećinu prsnog promjera na nagnutim terenima.
(3) Za izrađene drvne sortimente koji se ne stavljaju odmah u promet izvan šume, određuju se mjesta uskladištenja (pomoćna stovarišta).
Članak 27.
Vrijeme sječe, izrade, izvoza, iznošenja i privlačenja (pridobivanje drva) određuje se šumskogospodarskim planovima, a utvrđuje se kako slijedi:
a) u jednodobnim sastojinama u kojima se obavljaju oplodne sječe (pripremni, naplodni, naknadni i dovršni sijek), zabranjena je sječa, izrada i izvoz iz sječine za vrijeme trajanja vegetacije, u pravilu od 01. travnja do 30. rujna, osim u sastojinama izloženim poplavama većih razmjera kada se isti radovi mogu obavljati najranije dva mjeseca nakon početka vegetacije;
b) u raznodobnim sastojinama i jednodobnim sastojinama u kojima se obavlja sječa prethodnog prihoda, zabranjeno je obaranje stabala u prva dva mjeseca od početka vegetacije;
c) u jednodobnim i prebornim sastojinama gdje su predviđeni šumskouzgojni radovi njege, sječa se obavlja, u pravilu, za vrijeme trajanja vegetacije;
d) u prebornim sastojinama vrijeme sječe ovisi o vrsti drveća, nadmorskoj visini i klimatskim uvjetima svake gospodarske jedinice;
e) u panjačama za koje se smjernicama gospodarenja i dalje određuje gospodarenje kao panjačama, sječa se obavlja isključivo za vrijeme mirovanja vegetacije;
f) resurekcijska sječa obavlja se samo za vrijeme mirovanja vegetacije;
g) u kulturama i plantažama sječa se može obavljati tijekom cijele godine.
Članak 28.
(1) Pridobivanje drvnih sortimenata iz sječine obavlja se na način da se postigne maksimalna zaštita pomlatka te zaštita preostalih, stojećih stabala u sječini.
(2) Kad se prilikom pridobivanja drva ne izrađuju manje vrijedni sortimenti iz krošnje oborenog stabla, obavezno je grane potpuno okresati i rasporediti prema odredbi stavka 1. ovoga članka.
(3) Poslije prorjednih sječa, u sastojini ne smiju 