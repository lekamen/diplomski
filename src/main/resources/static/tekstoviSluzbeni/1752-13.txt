 je dužan ispitati postoji li pravni kontinuitet tako da činjenično stanje podvede pod biće odgovarajućeg kaznenog djela iz novog zakona pa ako utvrdi da kontinuitet postoji, primijenit će zakon koji je blaži za počinitelja.
46.1. Ako nema pravnog kontinuiteta djela u novom zakonu, nema ni kaznenog djela. Tako je, primjerice, u presudi broj: I Kž 818/12-9 od 27. studenoga 2013. Vrhovni sud ispitao pravni kontinuitet između kaznenog djela iz članka 292. stavka 1. točke 4. KZ/-a97 i kaznenog djela utaje poreza ili carine iz članka 256. stavka 1. KZ-a/11. Utvrdivši da postoji samo ograničeni pravni kontinuitet između tih dvaju djela, Vrhovni sud u presudi je zaključio:
»... samo propuštanje isplate obveza prema proračunu, nakon njihovog prijavljivanja, a bez prethodnog davanja netočnih ili nepotpunih podataka o okolnostima o kojima ovisi utvrđenja porezne obveze, više nije kazneno djelo.
Stoga radnje optuženog M. V. opisane pod točkom 3. izreke prvostupanjske presude, a s obzirom na odredbu članka 3. stavka 3. KZ/11, (više) nisu kazneno djelo, pa je povodom žalbe tog optuženika, a po službenoj dužnosti, na temelju članka 390. stavka 1. ZKP/97, valjalo preinačiti prvostupanjsku presudu u odnosu (na) djelo za koje je optuženi M. V. bio proglašen krivim tom točkom izreke prvostupanjske presude i izreći da se on, na temelju članka 354. točke 1. ZKP/97, oslobađa od optužbe da bi počinio navedeno kazneno djelo koje mu je bilo stavljeno na teret.«
2) Članci 222. (215.) KZRH-a/77-91, 337. KZ-a/97 i 291. KZ-a/11
47. Kad je riječ o predmetu koji se razmatra u ovom ustavnosudskom postupku (slučaj Hypo), za primjenu pravila blažeg zakona konkuriraju članak 222. stavak 5. KZRH-a/77-91, članak 337. stavak 4. KZ-a/97 i članak 291. stavak 2. KZ-a/11.
48. U članku 222. KZRH-a/77-91, koji se spominje u članku 3. ZoNKD-RPiPP-a, bio je sadržan opis krivičnog djela protiv službene dužnosti i javnih ovlaštenja – zlouporabom položaja i ovlaštenja (glava devetnaesta KZRH-a/77-91 pod nazivom »Krivična djela protiv službene dužnosti i javnih ovlaštenja«). Taj se članak u sudskoj praksi sudova često označava kao »članak 215.«. Riječ je o brojčanoj oznaci članka 222. pod kojom je on bio naveden u pročišćenom tekstu KZRH-a/77-91 (»Narodne novine« broj 37/93.). S obzirom na to da u izvornom tekstu nosi brojčanu oznaku »222.«, a tako je označen i u članku 3. ZoNKD-RPiPP-a, ali se u sudskoj praksi označava kao »članak 215.«, u ovoj se odluci taj članak KZRH-a/77-91 označava kao »članak 222. (215.)«.
Članak 222. (215.), u tekstu koji je bio na snazi od 8. siječnja 1993. do 20. travnja 1996., nakon stupanja na snagu članka 19. Zakona o izmjenama Krivičnog zakona Republike Hrvatske (»Narodne novine« broj 91/92.; u daljnjem tekstu: ZID KZRH/77-92), to jest u vrijeme kad je podnositelj počinio kazneno djelo u slučaju Hypo, glasio je:
»Zloupotreba položaja ili ovlaštenja
Članak 222. (215.)
(1) Službena ili odgovorna osoba koja u namjeri da sebi ili drugom pribavi kakvu neimovinsku korist ili da drugom nanese kakvu štetu iskoristi svoj položaj ili ovlaštenje, prekorači granice svog ovlaštenja ili ne izvrši dužnost,
kaznit će se zatvorom do tri godine.
(2) Ako je uslijed djela iz stava 1. ovoga člana nastupila znatna šteta ili je došlo do teže povrede prava drugoga,
počinitelj će se kazniti zatvorom od tri mjeseca do pet godina.
(3) Ako je djelom iz stava 1. ovoga člana pribavljena protupravna imovinska korist, ukoliko ne postoje obilježja nekog drugog krivičnog djela,
počinitelj će se kazniti zatvorom od šest mjeseci do pet godina.
(4) Ako vrijednost pribavljene imovinske koristi premašuje petsto i pedeset tisuća hrvatskih dinara, počinitelj će se kazniti zatvorom od jedne godine do deset godina.
(5) Ako vrijednost pribavljene imovinske koristi premašuje dva milijuna hrvatskih dinara,
počinitelj će se kazniti zatvorom najmanje tri godine.«
48.1. Što se tiče iznosa u hrvatskim dinarima, navedenih u članku 222. (215.) stavcima 4. i 5. KZRH-a/77-91, Ustavni sud podsjeća 