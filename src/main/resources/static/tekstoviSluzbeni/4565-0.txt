90 07.10.2016 Pravilnik o izmjenama i dopunama Pravilnika o gospodarenju otpadnim vozilima
MINISTARSTVO ZAŠTITE OKOLIŠA I PRIRODE
1914
Na temelju članka 53. stavka 3. Zakona o održivom gospodarenju otpadom (»Narodne novine«, broj 94/13), ministar zaštite okoliša i prirode, donosi
PRAVILNIK
O IZMJENAMA I DOPUNAMA PRAVILNIKA O GOSPODARENJU OTPADNIM VOZILIMA
Članak 1.
U Pravilniku o gospodarenju otpadnim vozilima (»Narodne novine«, broj 125/15) u članku 2. stavak 1. mijenja se i glasi:
»(1) Ovim se Pravilnikom u pravni poredak Republike Hrvatske prenosi Direktiva 2000/53/EZ Europskog parlamenta i Vijeća od 18. rujna 2000. o otpadnim vozilima (SL L 269, 21. 10. 2000.) kako je posljednji puta izmijenjena Direktivom Komisije (EU) 2016/774 od 18. svibnja 2016. o izmjeni Priloga II. Direktivi 2000/53/EZ Europskog parlamenta i Vijeća o otpadnim vozilima (Tekst značajan za EGP) (SL L 128, 19. 5. 2016.) (u daljnjem tekstu: Direktiva 2000/53/EZ).«
Članak 2.
U članku 3. stavku 1. podstavak 3. mijenja se i glasi:
»– vozila na tri kotača kako je propisano Uredbom (EU) br. 168/2013 Europskog parlamenta i Vijeća od 15. siječnja 2013. o homologaciji i nadzoru tržišta vozila na dva ili tri kotača i četverocikala (Tekst značajan za EGP) (SL L 60, 2. 3. 2013.), ali isključujući motorne tricikle.«
Članak 3.
Iza članka 10. dodaje se novi članak 10a. koja glasi:
»(1) Naknada gospodarenja ne plaća se za vozila u vlasništvu:
– diplomatskih i konzularnih predstavništava sa sjedištem u Republici Hrvatskoj,
– članova osoblja tih diplomatskih i konzularnih predstavništava koji nisu državljani Republike Hrvatske osim vozila u vlasništvu počasnih konzularnih dužnosnika,
– međunarodnih organizacija odnosno predstavništava međunarodnih organizacija sa sjedištem u Republici Hrvatskoj koje kao takve priznaje Republika Hrvatska u skladu s međunarodnim ugovorima koji obvezuju Republiku Hrvatsku,
– članova osoblja tih međunarodnih organizacija odnosno predstavništava međunarodnih organizacija koji nisu državljani Republike Hrvatske i
– tijela Europske unije sa sjedištem u Republici Hrvatskoj.
(2) Popis subjekata iz stavka 1. ovog članka objavljen je na mrežnim stranicama Ministarstva vanjskih i europskih poslova.«
Članak 4.
U članku 11. dodaje se novi stavak 4. koji glasi:
»(4) Proizvođač je obvezan za baterije i akumulatore ugrađene u vozila voditi evidenciju i plaćati naknadu gospodarenja otpadnim baterijama i akumulatorima sukladno propisu kojim se uređuje gospodarenje otpadnim baterijama i akumulatorima.«
Članak 5.
U članku 20. stavak 3. mijenja se i glasi:
« (3) Sakupljač ima pravo na naknadu troškova usluge sakupljanja od Fonda sukladno cijeni i uvjetima utvrđenim ugovorom za otpadna vozila koja nisu ili nisu bila registrirana u Republici Hrvatskoj niti za ista postoji dokaz o plaćenoj naknadi gospodarenja ukoliko se radi o otpadnim vozilima registriranim u nekoj od država članica Europske unije te ukoliko se radi o otpadnim vozilima u vlasništvu osoba iz članka 10a. ovog Pravilnika i to samo uz presliku prometne dozvole i identifikacijskog dokumenta vlasnika vozila.«
Članak 6.
Članak 32. mijenja se i glasi:
»Do uspostave Registra posjednik iz članka 16. stavka 1. ovoga Pravilnika kao dokaz o uplaćenoj naknadi gospodarenja sakupljaču predaje presliku rješenja Fonda o uplaćenoj naknadi gospodarenja otpadnim vozilima.«
Članak 7.
Prilog I. Pravilnika o gospodarenju otpadnim vozilima (»Narodne novine«, broj 125/15) mijenja se tako da glasi kao Prilog I. ovog Pravilnika.
Članak 8.
Prilog III. Pravilnika o gospodarenju otpadnim vozilima (»Narodne novine«, broj 125/15) mijenja se tako da glasi kao Prilog II. ovog Pravilnika.
Članak 9.
Prilog VI. Pravilnika o gospodarenju otpadnim vozilima (»Narodne novine«, broj 125/15) mijenja se tako da glasi kao Prilog III. ovog Pravilnika.
Članak 10.
Prilozi I., II. i III. sastavni su dio ovog Pravilnika.
Članak 11.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 351-01/16-04/09
Urbroj: