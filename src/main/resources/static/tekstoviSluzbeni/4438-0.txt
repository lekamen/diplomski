77 26.08.2016 Odluka Ustavnog suda Republike Hrvatske broj: U-III-1410/2015 od 14. srpnja 2016.
USTAVNI SUD REPUBLIKE HRVATSKE
1787
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Ingrid Antičević Marinović, predsjednica Vijeća, te suci Mato Arlović, Snježana Bagić, Davorin Mlakar, Rajko Mlinarić i Miroslav Šumanović, članovi Vijeća, u postupku koji je ustavnom tužbom pokrenuo Alen Posavac iz Osijeka, kojeg zastupa Zoran Mataić, odvjetnik iz Slavonskog Broda, na sjednici održanoj 14. srpnja 2016. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnio je Alen Posavac iz Osijeka, kojeg je u ustavnosudskom postupku zastupao Zoran Mataić, odvjetnik iz Slavonskog Broda (u daljnjem tekstu: podnositelj).
Ustavna tužba podnesena je protiv presude Županijskog suda u Varaždinu, Stalne službe u Koprivnici broj: Gž-4500/14-2 od 5. veljače 2015. Tom je presudom odbijena kao neosnovana žalba podnositelja i potvrđena presuda Općinskog suda u Varaždinu, Stalne službe u Ivancu broj: P-1212/13-17 od 12. lipnja 2014. (u daljnjem tekstu: prvostupanjska presuda).
Navedenom prvostupanjskom presudom odbijen je tužbeni zahtjev podnositelja kojim je tražio da mu tuženica Republika Hrvatska s osnove naknade neimovinske štete isplati iznos od 118.900,00 kuna (pobliže navedeno u točki I/ izreke). Točkom II/ izreke iste presude naloženo je podnositelju da tuženici Republici Hrvatskoj naknadi parnične troškove u iznosu od 14.250,00 kuna.
2. Za potrebe ustavnosudskog postupka pribavljen je spis Općinskog suda u Varaždinu, Stalne službe u Ivancu broj: P-1212/13.
II. ČINJENICE I OKOLNOSTI SLUČAJA
3. Predmet parničnog postupka koji je prethodio ustavnosudskom bio je podnositeljev tužbeni zahtjev protiv tuženice Republike Hrvatske radi naknade nematerijalne štete nastale povredom prava osobnosti (pravo na tjelesni, psihički i duševni integritet, te pravo dostojanstva) za vrijeme njegovog izdržavanja kazne zatvora u Kaznionici u Lepoglavi u razdoblju od 28. travnja 2010. do 29. siječnja 2012.
Podnositelj je tijekom izdržavanja kazne zatvora (koju je započeo u listopadu 2007. godine u Zatvoru u Osijeku) u više navrata premještan iz pojedinih kaznionica, odnosno zatvora u Republici Hrvatskoj (Rijeka, Glina).
Na izdržavanju kazne zatvora podnositelj se nalazi u Kaznionici Lepoglava od 28. travnja 2010. u koju je premješten iz Zatvora u Osijeku.
4. Nakon provedenog dokaznog postupka Općinski sud u Varaždinu, Stalna služba u Ivancu odbio je podnositelja s tužbom i tužbenim zahtjevom jer je utvrdio da podnositelj nije dokazao pretpostavke za dosuđivanje pravične novčane naknade zbog povrede prava osobnosti iz članka 1100. Zakona o obveznim odnosima (»Narodne novine« broj 35/05., 41/08. i 78/15.; u daljnjem tekstu: ZOO).
S tim u vezi, prvostupanjski sud je u osporenoj odluci, između ostalog, istaknuo:
»(...) sud je utvrdio da činjenica smještaja tužitelja u neodgovarajućim spavaonicama a u odnosu na propisanu kvadraturu ne znači da je time bio izložen nečovječnom ili ponižavajućem postupanju tuženika a koji bi uzrokovalo neimovinsku štetu zbog povrede prava osobnosti odnoseći se na dostojanstvo, te duševno i tjelesno zdravlje. Ovakovi uvjeti i postupanje tuženika u odnosu na smještaj tužitelja u prijepornom vremenu ne mogu potpasti pod domašaj čl. 3. Europske konvencije za zaštitu ljudskih prava i temeljnih sloboda, a niti mogu predstavljati povredu ... propisa iz ZIKZ-a i ZOO-a, a koje je tužitelj u svojoj tužbi naveo, odnosno takovo postupanje nema stupanj težine i ne može se podvesti pod mučenje, neljudsko ili ponižavajuće postupanje ili kažnjavanje jer imajući u vidu ukupnu kvalitetu života tužitelja u prijepornom vremenu u konkretnoj ustanovi i mogućnost njegovog boravka i organizacije života i u drugim prostorima, sud zaključuje da nije došlo do povrede njegovih prava osobnosti, a u odnosu 