17 24.02.2016 Pravilnik o sadržaju i načinu vođenja registra izvlaštenih nekretnina
MINISTARSTVO PRAVOSUĐA
466
Na temelju članka 44. stavka 2. Zakona o izvlaštenju i određivanju naknade (»Narodne novine«, broj 74/14.), ministar pravosuđa donosi
PRAVILNIK
O SADRŽAJU I NAČINU VOĐENJA REGISTRA IZVLAŠTENIH NEKRETNINA
1. OPĆA ODREDBA
Predmet Pravilnika
Članak 1.
Ovim Pravilnikom propisuje se oblik, sadržaj i način vođenja registra izvlaštenih nekretnina (u daljnjem tekstu: Registar), u koji se upisuju podaci o načinu utvrđivanja interesa Republike Hrvatske, svrsi izvlaštenja, vrsti izvlaštenja, katastarskim česticama, katastarskim općinama u kojima se nalaze nekretnine, obliku i visini naknade i podaci o strankama.
2. REGISTAR
Oblik i vođenje Registra
Članak 2.
(1) Registar je centraliziran popis izvlaštenih nekretnina, koji vodi ministarstvo nadležno za poslove pravosuđa (dalje u tekstu: ministarstvo).
(2) Registar se vodi u elektroničkom obliku.
(3) Podatke u Registar unosi ovlaštena osoba ministarstva.
(4) Registar je javan i objavljuje se na internetskim stranicama ministarstva.
(5) Podaci u Registru vode se prema jedinstvenim metodološkim načelima i kodeksu šifri ustanovljenim za vođenje podataka u nadležnom tijelu na način koji osigurava zaštitu osobnih podataka stranaka u upravnom postupku.
Sadržaj Registra
Članak 3.
U Registar se upisuju sljedeći podaci:
1) naziv nadležnog tijela koje je donijelo pravomoćno rješenje o izvlaštenju i oznaku rješenja o izvlaštenju, te datum pravomoćnosti rješenja
2) oznaka zemljišnoknjižnog uloška, zemljišnoknjižne čestice, katastarske općine i katastarske čestice izvlaštene nekretnine
3) prva slova imena i prezimena, odnosno naziva korisnika izvlaštenja i prijašnjeg vlasnika
4) oznaka odluke Vlade Republike Hrvatske kojom je utvrđen interes Republike Hrvatske, odnosno naziv i oznaku propisa na temelju kojeg je taj interes utvrđen
5) svrha izvlaštenja
6) vrsta izvlaštenja
7) oblik naknade, a u slučaju dodjele zamjenskog zemljišta i svi knjižni podaci o zamjenskoj nekretnini (zemljišnoknjižne i katastarske oznake) kao i iznos procijene vrijednosti zamjenskog zemljišta
8) visinu naknade ili zakupnine
9) iznos udjela u sufinanciranju postupka izvlaštenja.
Registarski broj nekretnine
Članak 4.
Svaka izvlaštena nekretnina ima stalni registarski broj koji se određuje pri upisu u Registar i sastoji od:
velikih slova IN, rednog broja i godine pod kojim je u Registar upisana nekretnina.
3. DAVANJE I PRIKUPLJANJE PODATAKA
Obveza dostave podataka
Članak 5.
(1) Nadležna tijela iz članka 16. Zakona o izvlaštenju i određivanju naknade (»Narodne novine«, broj 74/14.) dužna su u roku od petnaest dana od dana pravomoćnosti rješenja o izvlaštenju dostaviti ministarstvu podatke za Registar na obrascu koji čini sastavni dio ovog Pravilnika (Obrazac 1).
(2) Obrazac iz stavka 1. ovog članka može se dostaviti u elektroničkom ili pisanom obliku.
Članak 6.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/15-01/311
Urbroj: 514-04-16-01
Zagreb, 16. veljače 2016.
Ministar Ante Šprlje, v. r.
OBRAZAC 1.
PODACI ZA UNOS U REGISTAR IZVLAŠTENIH NEKRETNINA
Naziv nadležnog tijela koje je donijelo pravomoćno rješenje o izvlaštenju Puna oznaka rješenja o izvlaštenju (klasa, urbroj i nadnevak) Datum pravomoćnosti rješenja o izvlaštenju Oznaka zemljišnoknjižnog uloška i zemljišnoknjižne čestice izvlaštene nekretnine Oznaka katastarske općine i katastarske čestice izvlaštene nekretnine prema podacima iz Katastra                                     Prva slova imena i prezimena, odnosno naziv korisnika izvlaštenja i prijašnjeg vlasnika Oznaku odluke Vlade Republike Hrvatske kojom je utvrđen interes Republike Hrvatske, odnosno naziv i oznaku propisa na temelju kojih je taj interes utvrđen Svrha izvlaštenja Vrsta izvlaštenja Oblik naknade Oznaka zemljišnoknjižnog uloška i zemljišnoknjižne čestice zamjenske nekretnine Oznaka katastarske općine i katastarske čestice zamjenske nekretnine prema