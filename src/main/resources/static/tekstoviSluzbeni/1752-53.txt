 profiterstva se sastoji u tome da eventualni počinitelj jednog od kaznenih djela ratnog profiterstva iskorištava ratno stanje kao situaciju izrazito povoljnu za činjenje kaznenih djela kojima se pak s druge strane čini šteta strani koja se nalazi u ratnom stanju, i to znatno veća od one koja je posljedica kaznenog djela počinjena u normalnim okolnostima. Iz tog je razloga, a napose zbog posebne društvene opasnosti i težine ovih kaznenih djela, upravo i donesen novoustanovljeni Zakon o nezastarijevanju kaznenih djela ratnog profiterstva, pretvorbe i privatizacije. Time je očigledno zakonodavac izrazio volju da se ova kaznena djela gone izuzetno samo za najteže oblike i tretiraju pod posebnim režimom.
Stoga je u konkretnom slučaju i iznesen stav obrane da se radi o kaznenom djelu koje je izvršeno na uobičajen način, a čije izvršenje nema veze sa ratom, pa da je ono isto tako moglo biti, sa istim obilježjima, počinjeno i u vrijeme mira. To naravno ne znači da je obrana izrazila stav, kako to bukvalno tumači Vrhovni sud RH, da se sva djela iz kaznenog kataloga mogu počiniti i u miru (jer bi bilo besmisleno nešto tako očigledno ustvrditi) nego upravo suprotno, da inkriminirano kazneno djelo po načinu izvršenja i okolnostima pod kojima je počinjeno nema poseban karakter ratnog profiterstva nego karakter djela počinjenog u miru, nevezano uz stanje rata.«
165. Na kraju tog dijela ustavne tužbe, podnositelj je prethodno obrazložene tvrdnje sažeo u sljedeći zaključak:
»Zakon o nezastarijevanju kaznenih djela ratnog profiterstva je u konkretnom slučaju primijenjen isključivo zbog političke odluke da se poduzme progon protiv Ive Sanadera te zbog činjenice da je za taj progon već nastupila zastara. Naime, u nizu sličnih situacija nije poduziman progon zbog nastupa zastare ili su se u odnosu na druge počinitelje predmeti vodili po općim i posebnim odredbama Kaznenog zakona, a bez primjene Zakona o nezastarijevanju. Slijedom navedenog, podnositelj ustavne tužbe smatra da su mu presudama Županijskog suda u Zagrebu i Vrhovnog suda Republike Hrvatske povrijeđena prava na jednakost svih pred zakonom i sudovima koja proizlaze iz članka 14. stavka 2. Ustava Republike Hrvatske.«
2.3. Ocjena Ustavnog suda
166. Ustavni sud je u ispitivanju prigovora podnositelja koji se tiču postojanja odnosno počinjenja RPiPP-djela/31-4 pošao od načelnog stajališta Vrhovnog suda, iznesenog u osporenoj presudi, koje glasi:
»... ovim zakonom nisu određena neka nova kaznena djela niti novi načini izvršenja već propisanih kaznenih djela Kaznenim zakonom (i Osnovnim krivičnim zakonom Republike Hrvatske). Ono što ta taksativno navedena djela čini djelima ratnog profiterstva, u smislu odredbi Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije, su vrijeme počinjenja i okolnosti pod kojima su počinjena.«
167. Kad je riječ o vremenu počinjenja, kao jednom od »onoga« što RPiPP-djela/31-4 »čini djelima ratnog profiterstva«, Ustavni sud podsjeća na pravomoćno utvrđenje sudova da je djelo/31-1 u slučaju Hypo počinjeno od kraja 1994. do 22. ožujka 1995. Stoga je nesporno da je riječ o vremenu na koje se odnosi novi stavak 4. članka 31. Ustava i članak 1. ZoNKD-RPiPP-a (vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države, to jest razdoblje od 30. svibnja 1990. do 15. siječnja 1998.). To pitanje nikada nije bilo sporno ni s jednog aspekta (uključujući aspekt zaštite ustavnih prava podnositelja) i stoga nije predmet razmatranja u ovom dijelu odluke.
168. Kad je riječ o »okolnosti pod kojima su ta djela počinjena« kao »onim« što RPiPP-djela/31-4 »čini djelima ratnog profiterstva«, Ustavni sud ocjenjuje potrebnim ponovo navesti članak 7. stavak 1. ZoNKD-RPiPP-a, koji glasi:
»Članak 7.
(1) Kaznenim djelima ratnog profiterstva smatraju se kaznena djela navedena u članku 2., 3., 4., 5. i 6. ovoga Zakona, ako je njima ostvarena nesrazmjerna