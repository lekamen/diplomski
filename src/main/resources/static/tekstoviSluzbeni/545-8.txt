Kada je uvjetima javnog natječaja propisano da se dokumentaciji prilaže i izjava o programima ili projektima udruge financiranim iz javnih izvora, kojom se izjavljuje da je udruga dobila ili nije dobila financijska sredstva za prijavljeni program ili projekt, odnosno za druge programe ili projekte iz državnog proračuna i/ili proračuna jedinica lokalne i područne (regionalne) samouprave i/ili sredstava iz dijela prihoda od igara na sreću na natječajima ministarstava i drugih tijela državne uprave, odnosno lokalne samouprave, odnosno sredstva iz fondova Europske unije u tekućoj kalendarskoj godini, odnosno da se natjecala za navedena sredstva, a postupak ocjenjivanja programa ili projekta je još u tijeku, izjava se podnosi na propisanom obrascu koji mora biti potpisan od strane odgovorne osobe udruge nositeljice programa ili projekta za koji se podnosi prijava.
Dokazi i prilozi koji se prilažu prijavi
Članak 19.
(1) Kada je to propisano uvjetima javnog natječaja prijavitelj prilaže prijavi i obvezne dokaze i priloge u slučaju da nisu dostupni davatelju financijskih sredstava u odgovarajućoj elektroničkoj bazi podataka kao što su:
a) dokaz o registraciji udruge – Izvadak iz Registra udruga Republike Hrvatske, odnosno izvadak iz drugog odgovarajućeg registra u koji se upisuju druge pravne osobe kada su prihvatljivi prijavitelji (ili njegova preslika) ne stariji od tri mjeseca do dana raspisivanja natječaja iz kojeg je vidljivo da udruga, odnosno druga pravna osoba djeluje najmanje onoliko godina od dana registracije do dana raspisivanja koliko je to propisano uvjetima natječaja
b) financijski izvještaj udruge i to:
– za obveznike dvojnog knjigovodstva: preslika godišnjeg Izvještaja o prihodima i rashodima, Bilanca i Bilješke uz financijske izvještaje za prethodnu kalendarsku godinu;
– za obveznike jednostavnog knjigovodstva: Odluka o vođenju jednostavnog knjigovodstva i primjeni novčanog računovodstvenog načela usvojena od zakonskog zastupnika podnositelja i Godišnji financijski izvještaj o primicima i izdacima za prethodnu kalendarsku godinu
c) preslika ovjerenog statuta udruge nositeljice programa ili projekta
d) dokaz o sufinanciranju programa ili projekta od jedinica lokalne ili područne (regionalne) samouprave ili nekih drugih izvora sufinanciranja ako je sufinanciranje iskazano u obrascu proračuna programa ili projekta (preslika odluke i/ili ugovora o sufinanciranju)
e) uvjerenje nadležnog suda, ne starije od šest mjeseci, da se ne vodi kazneni postupak protiv osobe ovlaštene za zastupanje udruge (koja je potpisala obrasce za prijavu programa ili projekta i koja je ovlaštena potpisati ugovor o financiranju) i voditelja programa ili projekta, a koje se dostavlja najkasnije prije potpisivanja ugovora o financiranju programa ili projekta
f) drugi dokazi i prilozi koji su propisani sukladno uvjetima natječaja.
(2) Prijavi programa ili projekta može se priložiti i neobvezna dokumentacija, ako to propiše davatelj financijskih sredstava u uvjetima natječaja.
Obrasci za procjenu
Članak 20.
(1) Ocjenjivanje prijava pristiglih na natječaj za financiranje programa ili projekata udruga obavlja se prema jedinstvenom nizu kriterija (pitanja) koje određuje davatelj financijskih sredstava za svaki natječaj ili programsko područje u okviru jednog natječaja vodeći računa o uvjetima koji su natječajem propisani.
(2) Kriteriji za procjenjivanje programa ili projekata mogu imati sljedeća područja:
a) procjena usklađenosti ciljeva programa ili projekata s ciljevima i prioritetnim područjima strateških dokumenata razvoja sektora u kojem se projekt provodi
b) kvaliteta i relevantnost prijave
c) kapaciteti organizacije koja podnosi zahtjev
d) procjena dosadašnjeg iskustva podnositelja zahtjeva u provedbi istog ili sličnih programa ili projekata
e) procjena partnera za suradnju
f) procjena kvalitete aktivnosti i metoda i njihove povezanosti s problemima u zajednici koji se nastoje riješiti provedbom programa ili projekta
g) procjena proračuna