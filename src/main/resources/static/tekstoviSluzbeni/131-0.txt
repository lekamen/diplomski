7 21.01.2015 Rješenje Agencije za zaštitu tržišnog natjecanja, klasa: UP/I 034-03/13-01/016, urbroj: 580-10/70-2014-048 od 3. prosinca 2014.
AGENCIJA ZA ZAŠTITU TRŽIŠNOG NATJECANJA
132
Agencija za zaštitu tržišnog natjecanja, na temelju članaka 30. stavka 1. točke 2., članka 31. stavka 1. i članka 58. stavka 1. točke 1. Zakona o zaštiti tržišnog natjecanja (»Narodne novine«, brojevi: 79/09 i 80/13), u upravnom postupku utvrđivanja sprječavanja, ograničavanja ili narušavanja tržišnog natjecanja sklapanjem zabranjenog sporazuma, pokrenutom po službenoj dužnosti protiv poduzetnika Kraš d.d., sa sjedištem u Zagrebu, Ravnice 48 i Narodni trgovački lanac d.o.o., sa sjedištem u Sesvetama, Soblinec, Soblinečka 55, na temelju odluke Vijeća za zaštitu tržišnog natjecanja, u sastavu: Mladen Cerovac, mag. iur., predsjednik Vijeća, Vesna Patrlj, dipl. iur., zamjenica predsjednika Vijeća, mr. sc. Tatjana Peroković i Denis Matić, dipl. iur., članovi Vijeća, sa sjednice 48/2014., održane 3. prosinca 2014., donosi sljedeće
RJEŠENJE
I. Utvrđuje se da su poduzetnici Kraš d.d., sa sjedištem u Zagrebu, Ravnice 48 i Narodni trgovački lanac d.o.o., sa sjedištem u Sesvetama, Soblinec, Soblinečka 55, narušili tržišno natjecanje u vremenskom razdoblju od 1. listopada 2010. do 3. srpnja 2014., sklapanjem zabranjenog sporazuma u smislu članka 8. stavka 1. točke 1. Zakona o zaštiti tržišnog natjecanja i to odredbama članka 6. stavaka 1., 4. i 5. Ugovora o kupoprodaji za 2010. godinu, sklopljenog između tih poduzetnika 12. srpnja 2010., te članka 6. stavaka 1., 4. i 5. Ugovora o kupoprodaji za 2012. godinu, sklopljenog između tih poduzetnika 2. srpnja 2012., koje glase:
»Kupac se obvezuje da neće isporučene proizvode Prodavatelja prodavati ispod cijene utvrđene važećim cjenikom Prodavatelja.«
»U slučaju da se Kupac ne pridržava obveza utvrđenih u prethodnim stavcima ovog članka, Prodavatelj ima pravo:
– obustaviti daljnju isporuku robe;
– uskratiti rabate i ostale popuste utvrđene ovim Ugovorom
– teretiti Kupca za iznos ukoliko se ne pridržava ugovorenog.«
»Kada utvrdi da je Kupac izvršio povrede odredbi utvrđenih u ovom članku, Prodavatelj će o tome pismeno obavijestiti Kupca, kao i o mjerama koje će primijeniti sukladno stavku 4. ovog članka.«
II. Zabranjeni sporazum iz točke I. izreke ovoga rješenja ex lege je ništetan, u smislu članka 8. stavka 4. Zakona o zaštiti tržišnog natjecanja.
III. Poduzetniku Kraš d.d. izriče se upravno-kaznena mjera u iznosu od 1.560.600,00 kuna.
Rok izvršenja: 15 (petnaest) dana od dana pravomoćnosti ovog rješenja.
IV. Poduzetniku Narodni trgovački lanac d.o.o. izriče se upravno-kaznena mjera u iznosu od 1.022.000,00 kuna.
Rok izvršenja: 15 (petnaest) dana od dana pravomoćnosti ovog rješenja.
V. Ako poduzetnici iz točke III. i IV. izreke ovoga rješenja u navedenom roku ne uplate upravno-kaznenu mjeru, Agencija će obavijestiti Područni ured Porezne uprave Ministarstva financija na čijem je području sjedište kažnjene osobe, radi naplate upravno-kaznene mjere prisilnim putem prema propisima o prisilnoj naplati poreza.
VI. Ovo rješenje bit će objavljeno u »Narodnim novinama«, kao i na internetskoj stranici Agencije.
Obrazloženje
1. Pokretanje postupka
Agencija za zaštitu tržišnog natjecanja (dalje: Agencija) na temelju članka 32. točke 1. a) Zakona o zaštiti tržišnog natjecanja (»Narodne novine«, brojevi: 79/09 i 80/13; dalje: ZZTN), prikuplja podatke i obavijesti od pravnih ili fizičkih osoba, strukovnih ili gospodarskih interesnih udruga, odnosno komora poduzetnika, udruga potrošača, tijela državne uprave te tijela jedinice lokalne i područne (regionalne) samouprave koji imaju određena saznanja koja su bitna za ispitivanje tržišta i utvrđivanje stanja na tržištu, neovisno o konkretnim postupcima koje Agencija vodi.
Sukladno navedenim ovlastima, Agencija je u predmetu klase: 031-02/11-01/012 provela istraživanje tržišta distributivne trgovine mješovitom robom, pretežno hranom, pićima i higijenskim proizvodima za domaćinstvo u