 kad je riječ o primjeni članka 14. stavka 1. ZoSSI-ja:26/11 na zatečene dužnosnike – članove NO. Dostatno je utvrditi da Povjerenstvo nije tijelo koje bi moglo preuzeti ulogu zakonodavca pri uređivanju rokova za izvršenje pravnih obveza u prijelaznim zakonodavnim razdobljima (ponajmanje onih čiji je istek povezan sa sankcijama u slučaju neizvršenja propisanih obveza).
67.1. Ustavni sud dužan je na kraju primijetiti da nije jasno zbog čega se Povjerenstvo u svom odgovoru Upravnom sudu u Rijeci (neosnovano) pozvalo na svoju praksu od »30 dana razdoblja tolerancije«. Naime, tu praksu Povjerenstvo očito nije primijenilo na podnositelja jer je u obrazloženju osporene odluke utvrdilo da je podnositelj počinio povredu članka 14. stavka 1. ZoSSI-ja:26/11 »od stupanja ZSSI-a na snagu odnosno od ožujka 2011. g.«, a ne 30 dana nakon toga.
68. Zaključno, pravilo prema kojem na dan 10. ožujka 2011. nijedan zatečeni dužnosnik – član NO više nije smio biti član nadzornog odbora trgovačkog društva u kojem se zatekao stvoreno je u administrativnoj praksi Povjerenstva, a izvedeno je iz ZoSSI-ja:26/11 ustavnopravno neprihvatljivom interpretacijom članka 14. stavka 1. tog zakona. Primjenu prava od strane Povjerenstva obilježio je pretjerani formalizam koji je u okolnostima konkretnog slučaja očito nadvladao »argument zdravog razuma«.
Povjerenstvo je takvo svoje tumačenje članka 14. stavka 1. ZoSSI-ja:26/11 u odnosu na zatečene situacije podignulo na razinu pravne dogme koja se bezuvjetno (»beziznimno«) mora poštovati, neovisno o temeljnim načelima koja vrijede za prijelazne pravne režime između dvaju zakonodavnih razdoblja, neovisno o značenju instituta stupanja na snagu zakona za nastanak pravnih obveza, neovisno o općem kontekstu i objektivnim posljedicama takvog tumačenja na funkcionalni kapacitet mnogobrojnih trgovačkih društava u zemlji, a neovisno i o okolnostima konkretnih slučajeva.
68.1. Interpretacija članka 14. stavka 1. kakvu je dalo Povjerenstvo, kao i način na koji je to tijelo u osporenoj odluci primijenilo ZoSSI:26/11-126/12, doveli su do povrede ustavnog zahtjeva za »zakonitošću« pojedinačnih akata tijela javnih vlasti u smislu članka 19. stavka 1. u vezi s člankom 3. Ustava.
68.2. Učinak opisane primjene članka 14. stavka 1. ZoSSI-ja:26/11 u odnosu na zatečene situacije očitovao se u praksi u nedosljednom i selektivnom procesuiranju samo pojedinih zatečenih dužnosnika – članova NO za povrede članka 14. stavka 1. ZoSSI-ja:26/11. Ustavnom sudu nije poznato koliko je na dan stupanja na snagu ZoSSI-ja:26/11 u Republici Hrvatskoj bilo ukupno zatečenih dužnosnika – članova NO, a koliko je među njima Povjerenstvo individualno kaznilo zbog kršenja članka 14. stavka 1. ZoSSI-ja:26/11. Međutim, koliko je Ustavnom sudu poznato, od petorice zatečenih dužnosnika – članova NO Brijuni koji su na dan stupanja na snagu ZoSSI-ja:26/11 bili u istoj pravnoj situaciji kao i podnositelj (i svi su ostali na toj dužnosti do 2012. godine), Povjerenstvo je kaznilo samo podnositelja.
68.3. Ustavni sud dužan je u tom smislu primijetiti da ostaje otvorenim pitanjem bi li došlo do pokretanja postupka pred Povjerenstvom da sam podnositelj nije zatražio mišljenje o tome predstavlja li njegovo članstvo u NO Brijuni povredu odredaba ZoSSI-ja:26/11-126/12 (v. načelno stajalište Ustavnog suda u točki 79. obrazloženja ove odluke).
69. Zaključno, osporena odluka Povjerenstva imala je izravan učinak na individualnu pravnu poziciju podnositelja, koji je tom odlukom bio kažnjen zbog nepoštovanja zakona. Sam podnositelj tvrdi da je zbog te odluke naišao i na javnu osudu.
Podnositelju je u takvoj situaciji morala biti zajamčena djelotvorna sudska zaštita u smislu članka 19. stavka 2. u vezi s člankom 29. stavkom 1. Ustava. Međutim, umjesto da provedu djelotvornu sudsku kontrolu osporenog pojedinačnog akta, nadležni upravni sudovi samo su potvrdili pravilnost tumačenja članka 14. stavka 1. ZoSSI-ja:26/11 u odnosu na zatečene situacije, kakvo je u svojoj praksi osmislilo 