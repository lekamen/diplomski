 koristi prostor u površini kako je navedena u ugovoru, da nije povećavao gabarite, te da je vršio unutrašnje uređenje.
Dakle, Vladimir Pačić nije tražio da kao stranka sudjeluje u postupku, ali nije točna tvrdnja pobijanog rješenja da se Vladimiru Pačić nije pružila mogućnost izjasniti se o činjenicama i okolnostima. ...
Slijedom navedenog netočno zaključuje pobijano rješenje kako kod Vladimira Pačić postoji razlog apsolutne prirode – da mu nije pružena mogućnost, pa da postoji razlog za obnovu postupka bez ispitivanja da li bi sudjelovanje stranke dovelo do drukčijeg rješenja odnosno hoće li dovesti do drukčijeg rješenja.
(...)
5. Konačno, sve što se navodi kao činjenice iz zahtjeva za obnovu jesu javne isprave. Dakle, ne radi se o novim dokazima koje stranka ili tijelo koje vodi postupak bez svoje krivnje ne bi bili u stanju iznijeti u ranijem postupku. O tome što su novi dokazi postoji jasna praksa Suda, a ono na što se poziva prijedlog nisu takvi novi dokazi kojim bi se moglo dopustiti obnovu postupka.
Naravno, ti navodni novi dokazi, i kad bi postojali i bili istiniti, a nisu, nikako ne mogu ni dovesti do za podnositelja zahtjeva drugačijeg rješenja, jer tužiteljima se uvijek ima vratiti nacionalizirano, pa se stoga suglasno Zakonu i ne mijenja pravni položaj Vladimira Pačić kao zakupnika.«
3) Presuda Upravnog suda Republike Hrvatske (2007.)
25. Presudom broj: Us-9189/2006-7 od 29. lipnja 2007. Upravni sud odbio je tužbu podnositelja pozivajući se na svoju ustaljenu praksu prema kojoj zakupac poslovnog prostora u zgradi koja je predmet povrata imovine, oduzete za vrijeme jugoslavenske komunističke vladavine, može biti stranka u navedenom postupku. Obrazloženje te presude glasi:
»Osporenim rješenjem tuženog tijela uvažena je žalba Vladimira Bačića« (pravilno: Vladimira Pačića – op. Ustavnog suda) »iz Zagreba, te je dopuštena obnova postupka ... te je naloženo prvostupanjskom tijelu da postupak obnovi u cijelosti.
(...)
Kako je tužitelj zakupac poslovnog prostora u zgradi u Zagrebu, Preradovićeva 1, koja je predmet ovog postupka, a prema ustaljenoj praksi Upravnog suda zakupac poslovnog prostora u zgradi koja je predmet povrata imovine, oduzete za vrijeme jugoslavenske komunističke vladavine može biti stranka u navedenom postupku.
Kako je žalba zainteresiranog uvažena, dopuštena obnova postupka prema ocjeni ovoga Suda osporenim rješenjem nije povrijeđen zakon na štetu tužitelja, a tužitelji će sve prigovore koje su iznijeli u tužbi moći iznositi u ponovljenom postupku.«
4) Prigovori podnositelja izneseni u ustavnoj tužbi
26. Podnositelji su u ustavnoj tužbi prvo iznijeli kronologiju događaja vezanih uz obnovu postupka. Nakon toga su iznijeli više razloga zbog kojih smatraju da je postupanje upravnih tijela bilo arbitrarno imaju li se u vidu razlozi zbog kojih je bila dopuštena obnova postupka, s jedne strane, te razlozi zbog kojih je u obnovljenom postupku doneseno drugačije rješenje na njihovu štetu, s druge strane. Njihov ključni prigovor odnosi se na arbitrarnost postupanja upravnih vlasti:
»... u ovom upravnom postupku arbitrarno su upotrijebljene ovlasti upravnog tijela na štetu podnositelja ove ustavne tužbe, a u korist države ti. Republike Hrvatske. Slabija strana u postupku nije se mogla suprotstaviti zajedničkom nastupu države i zakupaca poslovnih prostora, potpomognutih arbitrarnim tumačenjem zakona od strane upravnih tijela.«
IV. OBNOVLJENI UPRAVNI POSTUPAK I UPRAVNI SPOR (2010. – 2014.)
1) Osporeno prvostupanjsko rješenje (2010.)
27. Osporenim prvostupanjskim rješenjem/2010, donesenim u obnovljenom upravnom postupku, poništeno je rješenje o povratu/1998. Tim je rješenjem/2010 ovlaštenicima prava na povrat poslovnih prostora, ovdje podnositeljima ustavne tužbe, oduzet vlasnički udio (u 1/8 dijela svakome) na poslovnim prostorima koji im je priznat rješenjem o povratu/1998. To stoga što je u obnovljenom upravnom postupku riješeno da podnositelji nisu ovlaštenici prava na povrat oduzetih poslovnih prostora u 2/4