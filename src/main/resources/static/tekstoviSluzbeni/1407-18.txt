 protivna članku 31. stavku 1. ZZODS-a pa da je stoga riječ o nezakonitom dokazu na kojem se temelji sudska presuda.
Povredu prava na uporabu zakonitih dokaza, zajamčenog člankom 29. stavkom 4. Ustava, podnositelj je obrazložio navodeći:
»Predmetni nalaz i mišljenje sudskog vještaka, na kojem je uz ostale dokaze izvedene na glavnoj raspravi temeljena presuda Županijskog suda u Osijeku te presude Vrhovnog suda Republike Hrvatske predstavlja nezakonit dokaz, pa je sukladno tome trebao biti izdvojen iz spisa jer se na njemu ne može zasnivati sudska odluka.
Sukladno čl. 31 st. 1 Zakona o zaštiti osoba s duševnim smetnjama (NN 11/97, 27/98, 128/99, 79/02) sudski vještak za psihijatriju ne smije biti osoba zaposlena u instituciji u kojoj se ispitanik liječi ili se liječio odnosno nalazio.
Iz dostavljenih preslika medicinske dokumentacije razvidno je da se osuđenik nalazio na liječenju u Kliničkom bolničkom centru Osijek – Klinika za neurologiju, kao i da ga je dana 28. prosinca 2012. godine, dakle svega mjesec dana prije izrade vještačkog nalaza i mišljenja, sudski vještak za psihijatriju prof. dr. sci. Ivan Požgain pregledao te mu postavio dijagnozu i propisao terapiju.
Također je osuđenikov sin bio na višegodišnjem liječenju u Kliničkoj bolnici Osijek – Psihijatrijska klinika u kojoj je zaposlen navedeni sudski vještak te je dolazio u pratnji osuđenika, koji je zajedno s njim bio uključen u tretman i liječenje.
Sukladno navedenom smatram da su sudovi koji su donijeli predmetne presude bili po službenoj dužnosti temeljem odredbe čl. 431 st. 3 ZKP u vezi s čl. 300 st. 1 toč. 5 i čl. 285 st. 3 ZKP-a morali izdvojiti iz spisa predmetni nalaz i mišljenje sudskog vještaka za psihijatriju prof. dr. sci. Ivana Požgaina danog u postupku pred Županijskim sudom u Osijeku.
Obzirom da isto nije učinjeno to se pobijane presude zasnivaju na nezakonitom dokazu, što je u suprotnosti s čl. 29 st. 4 Ustava Republike Hrvatske.«
2.2. Ocjena Ustavnog suda
53. Uvidom u spis Županijskog suda u Osijeku broj: K-18/2013 utvrđeno je da u konkretnom slučaju nije primijenjen ZZODS.
54. Članak 31. ZZODS-a u dijelu na koji se podnositelj pozvao u ustavnoj tužbi glasi:
»Članak 31.
(1) Prije donošenja odluke o prisilnom smještaju ili o otpustu osobe s duševnim smetnjama, sud je dužan pribaviti pisano mišljenje jednog od psihijatara s liste stalnih sudskih vještaka koji nije zaposlen u psihijatrijskoj ustanovi u kojoj se nalazi prisilno zadržana osoba, o tome je li prisilni smještaj u psihijatrijskoj ustanovi prijeko potreban. Kad odlučuje o prisilnom smještaju djeteta ili maloljetne osobe sud je dužan ovo mišljenje pribaviti od psihijatra specijaliziranog za liječenje djece i maloljetnika.«
55. Dakle, citirana odredba odnosi se na pribavljanje psihijatrijskog mišljenja prije donošenja odluke o prisilnom smještaju ili o otpustu osobe s duševnim smetnjama, što nije bio slučaj s podnositeljem, jer on nije bio prisilno smješten u psihijatrijsku ustanovu. Stoga članak 31. stavak 1. ZZODS-a, na koji se poziva podnositelj, nije mjerodavan u konkretnom slučaju.
Pored navedenog, ni podnositelj ni njegovi branitelji nisu tijekom postupka imali bilo kakvih prigovora na nalaz i mišljenje vještaka psihijatrijske struke dr. sc. Ivana Požgaina.
56. Iz navedenih razloga Ustavni sud ocjenjuje da podnositelju nije povrijeđeno pravo na uporabu zakonitih dokaza te je, na temelju članaka 73. i 75. Ustavnog zakona, odlučeno kao u izreci odluke.
B. PRETPOSTAVKA NEDUŽNOSTI
57. Članak 28. Ustava glasi:
»Članak 28.
Svatko je nedužan i nitko ga ne može smatrati krivim za kazneno djelo dok mu se pravomoćnom sudskom presudom ne utvrdi krivnja.«
57.1. Članak 6. stavak 2. Konvencije glasi:
»Članak 6.
Pravo na pošteno suđenje
(...)
2. Svatko optužen za kazneno djelo smatrat će se nevinim sve dok mu se ne dokaže krivnja u skladu sa zakonom.
(...)«
57.2. Članak 3. ZKP-a propisuje:
»Članak 3.
Svatko je nedužan i nitko ga ne može smatrati krivim za kazneno djelo dok mu se pravomoćnom sudskom