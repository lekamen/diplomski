 koji daje ili bi mogao davati lažne ili obmanjujuće signale u pogledu financijskih instrumenata, uključujući širenje glasina i lažnih ili obmanjujućih vijesti, gdje je osoba koja je proširila informaciju znala, ili trebala znati da je informacija lažna ili obmanjujuća. U odnosu na novinare kada obavljaju svoju profesiju, to širenje informacija treba se procijeniti uzimajući u obzir pravila koja uređuju njihovu profesiju, osim ako ti novinari ne stječu, neposredno ili posredno, prednost ili korist od širenja tih informacija.
Imajući u vidu sadržaj naprijed citirane odredbe članka Zakona te utvrđeno činjenično stanje nakon vršenja kontinuiranog nadzora, Agencija je pravilno zaključila da je upravo navođenjem lažnog cilja stjecanja dionica izdavatelja INA-e Općom ponudom, tužitelj kod investicijske javnosti stvorio dojam da je njegova namjera bila stjecati dionice INA-e isključivo po cijeni od 2.800,00 kn, kako je to navedeno u Općoj ponudi, te s ciljem apostrofiranja u samoj Općoj ponudi, a prikrio je prave ciljeve i namjere. Osim toga, daljnje netransparentno prikazivanje stjecanja dionica INA-e, pohranjivanje stečenih 21.009 na zbirne i skrbničke i podskrbničke račune, koje vode različite kreditne institucije, te opetovani medijski istupi tužitelja bili su u funkciji održavanja signala danog, Općom ponudom, pa time i daljnjeg držanja javnosti u zabludi da je cilj izražen Općom ponudom istinit.
Budući da je Agencija utvrdila kršenje odredbi Zakona o tržištu kapitala kojim je regulirana zabrana manipularnim tržištem, to je prema ocjeni ovog Suda, donijela primjerenu mjeru koja pridonosi uspostavljanju zakonitog postupanja cijeneći pritom da je objava tog rješenja na Internetskim stranicama Zagrebačke burze d.d. i Agencije u javnom interesu s obzirom na prirodu utvrđene nezakonitosti. Naime, u pravu je tuženo tijelo kada navodi da manipuliranje tržištem narušava integritet uređenog tržišta kapitala i umanjuje povjerenje javnosti uređenog tržišta na kojem se trguje vrijednosnim papirima kao i u same vrijednosne papire, te na taj način ugrožava stabilnost financijskog sustava. Osim toga, radnje počinjene u okviru manipulacije tržištem, u suprotnosti su s načelima transparentnosti i izgradnje povjerenja među sudionicama financijskog sustava.
Prigovor tužitelja da je Agencija pružila vrlo ograničeno obrazloženje svog zaključka, odnosno da nije postupila sukladno odredbi članka 98. stavka 5. Zakona o općem upravnom postupku, nije osnovan ni ne dovodi u sumnju zakonitost osporenog rješenja.
Ovo stoga što iz obrazloženja osporenog rješenja jasno proizlazi da je Agencija prilikom donošenja svoje odluke dalo jasne, precizne i argumentirane razloge pozivajući se pritom na pravilno primijenjene odredbe materijalnog prava.
Isto tako, valja naglasiti da je Agencija obavljala uvid u javno dostupne podatke na Internetskim stranicama tužitelja, kao i predmete Agencije te utvrdila činjenično stanje kako je opisano osporenim rješenjem. Nadalje, prigovor tužitelja da je Agencija prilikom donošenja rješenja prekršila odredbe Zakona o tržištu kapitala, nije pravno relevantan. Ovo stoga što je upravo odredbom članka 480. stavka 1. istog Zakona, propisano da je Agencija ovlaštena za nadzor, između ostalog, poštivanje zabrane manipuliranjem tržištem i obveza u svezi s tom zabranom. Naime, Agencija je sukladno odredbi članka 14. Zakona o hrvatskoj agenciji za nadzor financijskih usluga (»Narodne novine«, broj 140/05.) ne samo ovlaštena, već i dužna, osigurati brz i ekonomičan pristup svim vrstama informacija koje mogu biti od interesa korisnicima financijskih usluga, investitorima i ostaloj javnosti. Osim toga, valja nadodati da je odredbom članka 13. Zakona o hrvatskoj agenciji za nadzor financijskih usluga propisano da su temeljni ciljevi Agencije promicanje i očuvanje stabilnosti financijskog sustava i nadzor zakonitosti poslovanja subjekata nadzora. Nadalje, glede navoda tužitelja da ne postoji zakonska odredba kojom je propisana obveza otkrivanja