126 20.11.2015 Odluka Ustavnog suda Republike Hrvatske broj: U-III-5124/2013 od 15. listopada 2015.
USTAVNI SUD REPUBLIKE HRVATSKE
2398
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Dejan Tkalec iz Koprivnice, kojeg zastupa Neven Zelić, odvjetnik u Zagrebu, na sjednici održanoj 15. listopada 2015. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je 21. travnja 2011. Dejan Tkalec, hrvatski državljanin, iz Koprivnice, Ivana Meštrovića 23, kojeg u postupku pred Ustavnim sudom zastupa Neven Zelić, odvjetnik u Zagrebu, Andrije Hebranga 27.
Podnositelj u ustavnoj tužbi tvrdi da su mu presudom Županijskog suda u Varaždinu – Stalna služba u Koprivnici broj: Gž-362/11-2 od 17. veljače 2011. (u daljnjem tekstu: drugostupanjska presuda) povrijeđena sljedeća prava zajamčena Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.):
– pravo na jednakost pred zakonom (članak 14. stavak 2. Ustava),
– pravo na nepovredivost slobode i osobnosti (članak 22. stavak 1. Ustava),
– pravo nezakonito lišenog slobode ili osuđenog na odštetu i javnu ispriku (članak 25. stavak 4. Ustava),
– pravo na pravično suđenje (članak 29. stavak 1. Ustava).
Pored toga ističe i povredu članka 117. stavka 3. (članka 115. stavka 3.) Ustava.
Također ističe da mu je drugostupanjskom presudom povrijeđen članak 6. stavak 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija).
1.1. Drugostupanjskom presudom prihvaćena je žalba tuženice Republike Hrvatske i preinačena je presuda Općinskog suda u Koprivnici broj: P-320/10-8 od 20. svibnja 2010. (u daljnjem postupku: prvostupanjska presuda) na način da je odbijen prihvaćeni dio tužbenog zahtjeva podnositelja.
Prvostupanjskom presudom je pod točkom I. izreke naloženo tuženici da podnositelju isplati naknadu neimovinske štete u iznosu od 4.000,00 kn sa pripadajućom zakonskom zateznom kamatom te je pod točkom II. izreke odbijen u preostalom dijelu tužbeni zahtjev podnositelja.
1.2. Budući da je protiv drugostupanjske presude podnositelj podnio tzv. »izvanrednu« reviziju Vrhovnom sudu Republike Hrvatske (u daljnjem tekstu: Vrhovni sud), Ustavni sud ga je dopisom broj: U-III-2167/2011 od 17. svibnja 2011., obavijestio da će zastati s ustavnosudskim postupkom do dovršetka revizijskog postupka.
1.3. Podneskom od 16. listopada 2013. podnositelj je obavijestio Ustavni sud da je Vrhovni sud donio presudu broj: Rev-1321/11-2 od 16. travnja 2013. (u daljnjem tekstu: presuda Vrhovnog suda), kojom je odbio njegovu »izvanrednu« reviziju podnesenu protiv drugostupanjske presude. Navedenim podneskom podnositelj je proširio ustavnu tužbu i u odnosu na presudu Vrhovnog suda. Također je predložio da Ustavni sud nastavi ustavnosudski postupak.
Podnositelj u navedenom podnesku tvrdi da su mu presudom Vrhovnog suda povrijeđena sljedeća prava zajamčena Ustavom:
– pravo na jednakost pred zakonom (članak 14. stavak 2. Ustava),
– pravo na nepovredivost slobode i osobnosti (članak 22. stavak 1. Ustava),
– pravo nezakonito lišenog slobode ili osuđenog na odštetu i javnu ispriku (članak 25. stavak 4. Ustava),
– pravo na pravično suđenje (članak 29. stavak 1. Ustava),
– pravo na slobodu kretanja (članak 32. stavak 1. i 3. Ustava),
– pravo na štovanje i pravnu zaštitu njegova osobna života i obiteljskog života, dostojanstva, ugleda i časti (članak 35. Ustava).
Ističe i povredu članka 16. Ustava.
Također ističe da mu je presudom Vrhovnog suda povrijeđen članak 5., članak 6. stavak 1. i članak