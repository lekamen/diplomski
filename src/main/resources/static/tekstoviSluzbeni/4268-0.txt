65 15.07.2016 Pravilnik o smjernicama za izradu procjena rizika od katastrofa i velikih nesreća za područje Republike Hrvatske i jedinica lokalne i područne (regionalne) samouprave
DRŽAVNA UPRAVA ZA ZAŠTITU I SPAŠAVANJE
1617
Na temelju članka 49. stavka 3. Zakona o sustavu civilne zaštite (»Narodne novine«, broj 82/15), ravnatelj Državne uprave za zaštitu i spašavanje donosi
PRAVILNIK
O SMJERNICAMA ZA IZRADU PROCJENA RIZIKA OD KATASTROFA I VELIKIH NESREĆA ZA PODRUČJE REPUBLIKE HRVATSKE I JEDINICA LOKALNE I PODRUČNE (REGIONALNE) SAMOUPRAVE
I. OPĆE ODREDBE
Članak 1.
Ovim Pravilnikom propisuju se sadržaj, nositelji izrade procjena rizika te nositelje izrade i kriteriji za određivanje smjernica za izradu procjene rizika od katastrofa za područje Republike Hrvatske i procjena rizika od velikih nesreća za područja jedinica lokalne i područne (regionalne) samouprave.
Članak 2.
Procjena rizika od katastrofa za područje Republike Hrvatske i procjene rizika od velikih nesreća za područja jedinica lokalne i područne (regionalne) samouprave polazni su dokumenti za donošenje planskih dokumenata na području civilne zaštite i provođenje zadaća definiranih Zakonom o sustavu civilne zaštite, a izrađuju se i donose za područje Republike Hrvatske, županija, Grada Zagreba, gradova i općina.
II. SMJERNICE ZA IZRADU PROCJENA RIZIKA
Članak 3.
(1) Smjernice za izradu procjena rizika izrađuju se kako bi rezultati Procjene rizika od katastrofa za područje Republike Hrvatske i procjena rizika od velikih nesreća za područja općina, gradova, županija i Grada Zagreba bili međusobno usporedivi i predstavljali kvalitetne podloge za potrebe upravljanja rizicima i provedbe mjera (politika) smanjenja rizika od velikih nesreća i katastrofa te kako bi prikaz dobivenih rezultata bio jednoobrazan.
(2) Smjernice za izradu Procjene rizika od katastrofa za područje Republike Hrvatske donosi čelnik središnjeg tijela državne uprave nadležnog za poslove civilne zaštite i namijenjene su za provedbu odabira metodologija i utvrđivanje obveznog sadržaja nacionalne Procjene rizika.
(3) Kriterije za potrebe izrade smjernica potrebnih za izradu procjena rizika od velikih nesreća za područja jedinica lokalnih i područnih (regionalnih) samouprava propisuje čelnik središnjeg tijela državne uprave nadležnog za poslove civilne zaštite.
Članak 4.
Smjernice za izradu procjene rizika za područje Republike Hrvatske obvezno sadržavaju:
– osnovne karakteristike područja
– identifikaciju prijetnji i rizika
– kriterije društvenih vrijednosti za utvrđivanje utjecaja na život i zdravlje ljudi, gospodarstvo i društvenu stabilnost i politiku
– tablice vjerojatnosti/frekvencije
– scenarije za jednostavne rizike (kojima se opisuju a/najvjerojatniji događaji i b/događaji s najgorim mogućim posljedicama)
– scenarije za složene rizike (kojima se opisuju događaji s najgorim mogućim posljedicama)
– analizu stanja sustava civilne zaštite u Republici Hrvatskoj
– matrice za rezultate procjene rizika za složene rizike te za svaki od kriterija zasebno
– matrice za rezultate procjene rizika za jednostavne rizike te za svaki od kriterija zasebno
– matrice s uspoređenim rizicima na određenom području
– vrednovanje rizika
– kartografski prikaz rizika
– popis sudionika izrade procjene rizika za pojedine rizike.
Članak 5.
Kriteriji za izradu procjene rizika od velikih nesreća za područja jedinica lokalne i područne (regionalne) samouprave su:
– osnovne karakteristike područja
– identifikacija prijetnji i rizika
– kriteriji društvenih vrijednosti za utvrđivanje utjecaja na život i zdravlje ljudi, gospodarstvo i društvenu stabilnost i politiku
– tablice vjerojatnosti/frekvencije
– scenariji za jednostavne rizike (kojima se opisuju vjerojatni događaji s najgorim mogućim posljedicama za područje jedinica lokalne i područne (regionalne) samouprave
– analiza stanja sustava civilne zaštite na području jedinica lokalne i područne (regionalne) samouprave
– matrice za rezultate procjene rizika za jednostavne rizike te za 