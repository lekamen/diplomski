77 15.07.2015 Pravilnik o kriterijima i načinu povećanja opsega udjela europskih djela
AGENCIJA ZA ELEKTRONIČKE MEDIJE
1483
Na temelju članka 42. stavka 2. Zakona o elektroničkim medijima (»Narodne novine«, broj 153/09, 84/11, 94/13 i 136/13) Vijeće za elektroničke medije donosi
PRAVILNIK
O KRITERIJIMA I NAČINU POVEĆANJA OPSEGA UDJELA EUROPSKIH DJELA
Članak 1.
Ovim Pravilnikom propisuju se kriteriji i način povećanja opsega udjela europskih djela u programima pružatelja audiovizualnih medijskih usluga.
Članak 2.
(1) Europska djela su:
– djela koja potječu iz država članica Europske unije,
– djela koja potječu iz europskih država članica Europske konvencije o prekograničnoj televiziji te ispunjavaju uvjete propisane stavkom 3. ovoga članka,
– djela koja su proizvedena u koprodukciji u okviru sporazuma koji se odnose na audiovizualni sektor i koji su sklopljeni između Europske unije i trećih zemalja te koja ispunjavaju uvjete definirane u svakom od tih sporazuma.
(2) Odredbe stavka 1. podstavka 2. i 3. ovoga članka odnose se samo na države u kojima audiovizualna djela koja potječu iz država članica Europske unije nisu predmet diskriminacijskih mjera.
(3) Djela iz stavka 1. podstavka 1. i 2. ovoga članka su ona koja su ostvarili pretežito autori i radnici s prebivalištem u državi ili državama iz stavka 1. podstavka 1. i 2. ovoga članka ako udovoljavaju jednom od sljedećih uvjeta:
– ako su proizvođači tih djela osnovani u jednoj ili više navedenih država, ili
– ako je pojedino djelo nastalo pod nadzorom i stvarnom kontrolom jednoga ili više proizvođača koji su osnovani u jednoj ili više navedenih država, ili
– ako je doprinos koproducenta iz navedenih država prevladavajući u odnosu na ukupne troškove koprodukcije, a koprodukciju ne kontrolira jedan ili više proizvođača osnovanih izvan navedenih država.
(4) Djela koja se ne smatraju europskim djelima u smislu stavka 1. ovoga članka, a nastala su u okviru bilateralnih koprodukcijskih ugovora sklopljenih između država članica Europske unije i trećih država, smatrat će se europskim djelima ako većinski dio ukupnih troškova proizvodnje snose koproducenti iz Europske unije, a proizvodnju ne nadzire jedan ili više proizvođača osnovanih izvan područja država članica Europske unije.
Članak 3.
(1) Pružatelj audiovizualnih medijskih usluga mora nastojati da europska djela čine većinski udio njegovoga godišnjeg vremena objavljivanja.
(2) Najmanji početni opseg udjela europskih djela je 20% godišnjeg vremena objavljivanja.
(3) U godišnje vrijeme objavljivanja ne ubraja se vrijeme namijenjeno vijestima, sportskim događajima, igrama, oglašavanju, teletekstu i teletrgovini.
(4) U opseg udjela europskih djela iz članka 1. stavka 1. ovog Pravilnika ubrajaju se i audiovizualna djela vlastite proizvodnje i hrvatska audiovizualna djela izuzev djela iz stavka 3. ovoga članka.
(5) Katalog programa pružatelja audiovizualnih medijskih usluga na zahtjev mora sadržavati najmanje 20% europskih djela.
(6) Pružatelj audiovizualnih medijskih usluga na zahtjev koji u katalogu programa nema najmanje 20% europskih djela mora nastojati da njegove audiovizualne medijske usluge na zahtjev promiču proizvodnju i pristup europskim djelima, osim ako koriste druge načine i alate promicanja.
(7) Promicanje djela iz stavka 6. ovoga članka može se odnositi, između ostalog, na financijski doprinos za proizvodnju i stjecanje prava nad europskim djelima ili na udio i/ili isticanje europskih djela u katalogu programa koji nude audiovizualne medijske usluge na zahtjev.
Članak 4.
Pružatelj audiovizualnih medijskih usluga koji je dobio koncesiju odnosno dopuštenje za satelitski, internetski i kabelski prijenos temeljem programske osnove u kojoj ima više od 20%, a manje od 51% udjela europskih djela, mora u naredne četiri (4) godine povećati njihov udio.
Članak 5.
(1) Pružatelj audiovizualnih medijskih usluga potrebno povećanje udjela iz prethodnog članka vrši na način da protekom četiri (4) godine mora dostići većinski udio