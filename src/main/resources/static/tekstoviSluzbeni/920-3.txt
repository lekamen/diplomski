 koncesijom propisane i određene obveze ...
(...)
Odbor je mišljenja da se u predmetnom slučaju radi o neravnopravnosti ... koja je opravdana upravo činjenicom da se radi o izborima koji se na jednaki način odnose na sve građane Republike Hrvatske na čitavom njenom teritoriju te je u provođenju tih izbora potrebno osigurati da svi građani dobiju jednaku mogućnost pristupa informacijama, što se čini putem utvrđivanja pravila o postupanju elektroničkih medija s nacionalnom koncesijom. Posebno se ističe da je primjena predmetnih Pravila vremenski ograničena – ona se primjenjuju isključivo za vrijeme trajanja predizborne kampanje, a njeni adresati su sudionici u izborima i elektronički mediji s nacionalnom koncesijom koji će pratiti aktivnosti sudionika u izborima. Notorna je činjenica da su elektronički mediji s nacionalnom koncesijom (a pogotovo nacionalne televizije) najutjecajniji mediji, koji najviše utječu na stvaranje javnog mišljenja te je jasno da oni moraju biti posebno regulirani ...«
V. MJERODAVNO PRAVO
6. Za ocjenu osnovanosti prigovora predlagateljice Ustavni sud mjerodavnim smatra članak 30. ZoIZHS-a, članak 32. stavak 1. ZoEM-a i članak 37. stavke 1. i 2. ZoHRT-a.
Članak 30. ZoIZHS-a glasi:
»Članak 30.
Radi ostvarenja jednakosti svih političkih stranaka koje su istakle liste i jednake mogućnosti predstavljanja programa i promidžbe političkih stranaka, Sabor će donijeti u roku od 15 dana od stupanja na snagu ovoga Zakona pravila o postupanju elektronskih medija s nacionalnom koncesijom u Republici Hrvatskoj tijekom izborne promidžbe.
Pravilima iz stavka 1. ovoga članka razradit će se i utvrditi oblici i vrijeme praćenja izborne promidžbe političkih stranaka, način predstavljanja programa političkih stranaka, kandidata na stranačkim i na neovisnim listama, kandidata za zastupnike pripadnika nacionalnih manjina, stranačkih dužnosnika, te pravila za emisije sa sučeljavanjima nositelja izbornih lista.
Pravilima iz stavka 1. ovoga članka također će se utvrditi ukupno vrijeme svih emisija (telopi, spotovi, snimke sa skupova, posebne emisije i slično) koje putem elektronskih medija s nacionalnom koncesijom u Republici Hrvatskoj u jednakom trajanju mogu zakupiti većinska politička stranka i koalicija i oporbene političke stranke ili koalicije, vodeći računa da će se jednako vrijeme obračunavati po pojedinačnoj listi koja sudjeluje na izborima.«
Članak 32. stavak 1. ZoEM-a glasi:
»Članak 32.
(1) Trajanje kratkih televizijskih oglasa i kratkih oglasa za teletrgovinu unutar pojedinog sata, uz izuzeće za televizijske programske kanale koji su isključivo posvećeni oglašavanju i teletrgovini te za televizijske programske kanale koji su isključivo posvećeni samopromidžbi iz članka 34. stavka 2. ovoga Zakona, ne smije prijeći 12 minuta.«
Članak 37. stavci 1. i 2. ZoHRT-a glase:
»Članak 37.
(1) Trajanje promidžbenih poruka u svakom programu HRT-a u radijskim programskim kanalima ne smije biti dulje od 9 minuta u jednom satu programa.
(2) Trajanje promidžbenih poruka u svakom programu HRT-a u općim televizijskim programskim kanalima ne smije biti dulje od 9 minuta u jednom satu programa, dok u vremenu od 18 do 22 sata ne smije biti dulje od 4 minute u jednom satu programa."
VI. OCJENA USTAVNOG SUDA
7. Članak 125. alineja 2. Ustava glasi:
»Članak 125.
Ustavni sud Republike Hrvatske:
(...)
– odlučuje o suglasnosti drugih propisa s Ustavom i zakonom,
(...)«
Pod »drugim propisom«, u smislu članka 125. alineje 2. Ustava, razumijeva se eksterni općenormativni i pravno obvezujući akt koji je donijelo tijelo državne vlasti radi uređenja pojedinih pitanja, izvršenja i provedbe zakona odnosno radi provedbe drugog propisa više pravne snage, koji uređuje odnose na općenit način i koji djeluje prema svima koji se nađu u pravnoj situaciji da se na njih dotični akt ima primijeniti.
Kada je predmet ustavnosudske ocjene drugi propis koji se u pravilu donosi radi provedbe zakona, Ustavni sud ocjenjuje je li ga donijelo ovlašteno tijelo, je li donesen 