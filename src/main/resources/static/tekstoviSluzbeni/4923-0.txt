106 18.11.2016 Odluka o objavljivanju Kodeksa etike za profesionalne računovođe
HRVATSKA REVIZORSKA KOMORA
2272
Na temelju članka 5. i članka 39. stavka 2. točke 7. Zakona o reviziji (»Narodne novine« broj 146/05, 139/08 i 144/12) i članka 16. točke 8. Statuta Hrvatske revizorske komore (»Narodne novine« broj 43/10, 131/13 i 76/14), Upravno vijeće Hrvatske revizorske komore donijelo je
ODLUKU
O OBJAVLJIVANJU KODEKSA ETIKE ZA PROFESIONALNE RAČUNOVOĐE
Objavljuje se Kodeks etike za profesionalne računovođe kojeg je pripremio Odbor za međunarodne standarde etike za računovođe (International Ethics Standards Board for Accountants, IESBA), u izvorniku objavila Međunarodna federacija računovođa (International Federation of Accountants; IFAC), u svibnju 2015. godine, a Hrvatska revizorska komora uz odobrenje IFAC-a prevela na hrvatski jezik.
Klasa: 011-01/16-01/1
Urbroj: 251-442-01-16-02
Zagreb, 31. listopada 2016.
Predsjednik Hrvatske revizorske komore Zdenko Balen, v. r.
KODEKS ETIKE ZA PROFESIONALNE RAČUNOVOĐE*[1]
Izdanje iz 2015.
Sadržaj po dijelovima je kako slijedi:
Uvodno o Odboru za međunarodne standarde etike za računovođe®
Uloga Međunarodne federacije računovođa
Djelokrug ovog priručnika
Izmjene izdanja iz 2012. godine u odnosu na izdanje iz 2010. godine
Izmjene izdanja iz 2013. godine u odnosu na izdanje iz 2012. godine
Izmjene izdanja iz 2014. godine u odnosu na izdanje iz 2013. godine
Izmjene sadržaja ovog izdanja u odnosu na izdanje iz 2014. godine
Sadržaj
Predgovor
Dio A – Opća primjena Kodeksa
Dio B – Profesionalni računovođe u javnoj praksi
Dio C – Profesionalni računovođe u gospodarstvu
Definicije
Datum stupanja na snagu
Izmjene Kodeksa
UVODNO O ODBORU ZA MEĐUNARODNE STANDARDE ETIKE ZA RAČUNOVOĐE®
Odbor za međunarodne standarde etike za računovođe (International Ethics Standards Board for Accountants, IESBA) neovisno je tijelo za donošenje standarda koje razvija međunarodno primjereni Kodeks etike za profesionalne računovođe™ (Kodeks).
Cilj IESBA-a, kako je navedeno u osnivačkom dokumentu tog Odbora, je služenje javnom interesu donošenjem visokokvalitetnih etičkih standarda za profesionalne računovođe. Dugoročni cilj Odbora je približavanje etičkih standarda za profesionalne računovođe, uključujući standarde neovisnosti revizora, sadržane u Kodeksu, s onima koje izdaju regulatori i nacionalna tijela za donošenje standarda. Približavanje u jedan skup standarda može unaprijediti kvalitetu i konzistentnost usluga koje pružaju profesionalni računovođe diljem svijeta i može poboljšati efikasnost globalnih tržišta kapitala.
IESBA se sastoji od 18 članova iz raznih dijelova svijeta, od kojih ne više od 9 su profesionalni računovođe u javnoj praksi i ne manje od 3 su članovi iz javnosti (osobe za koje se očekuje, ili se čini, da odražavaju šire javne interese). Članove imenuje Odbor IFAC-a, temeljeno na preporukama IFAC-ovog Odbora za nominacije i uz odobrenje Odbora za nadzor javnog interesa (Public Interest Oversight Board, PIOB), koji nadzire aktivnosti IESBA-e.
Postupak donošenja standarda IESBA-a uključuje angažiranost PIOB-a i IESBA-ove Konzultativno savjetodavne grupe (Consultative Advisory Group, CAG), koji osiguravaju uzimanje u obzir javnog interesa pri razvijanju IESBA-ovih standarda i uputa.
U donošenju standarda od IESBA-a se zahtijeva da bude transparentan u svojim aktivnostima i da se pridržava propisanog postupka kako je odobrio PIOB. Sjednice Odbora, uključujući one koje se održavaju telekonferencijski, otvorene su za javnost i materijali za dnevni red dostupni su na njegovoj web-stranici.
Za daljnje informacije vidjeti: http://www.ethicboardb.org.
ULOGA MEĐUNARODNE FEDERACIJE RAČUNOVOĐA
Međunarodna federacija računovođa (International Federation of Accountants, IFAC) služi javnom interesu pridonošenjem razvoju jakih organizacija, tržišta i ekonomija. Ona se zalaže za transparentnost, odgovornost i usporedivost financijskog izvještavanja; pomaže razvoju računovodstvene profesije; i priopćava važnost i