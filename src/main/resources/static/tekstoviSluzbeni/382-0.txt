18 18.02.2015 Pravilnik o ugovornoj pričuvi
MINISTARSTVO OBRANE
383
Na temelju članka 28. stavka 3. Zakona o obrani (»Narodne novine«, br. 73/2013) donosim
PRAVILNIK
O UGOVORNOJ PRIČUVI
I. OPĆE ODREDBE
Članak 1.
(1) Ovim Pravilnikom propisuju se uvjeti i kriteriji za izbor te prava i dužnosti ugovornih pričuvnika u vezi sa služenjem u pričuvnom sastavu Oružanih snaga Republike Hrvatske (u daljnjem tekstu Oružane snage), postupak sklapanja ugovora o službi u ugovornoj pričuvi (u daljnjem tekstu ugovor), novčane naknade i druge pogodnosti, uvjeti za raskid ugovora te druga pitanja u vezi sa službom ugovornih pričuvnika.
(2) Izrazi koji se koriste u ovom Pravilniku, a koji imaju rodno značenje, bez obzira na to jesu li korišteni u muškom ili ženskom rodu, obuhvaćaju na jednak način muški i ženski rod.
Članak 2.
(1) Kandidat za ugovornog pričuvnika (u daljnjem tekstu kandidat) je vojni obveznik koji je odslužio vojni rok ili je bio na dragovoljnom vojnom osposobljavanju ili u djelatnoj vojnoj službi (razvrstani pričuvnik) te mu je određena vojnostručna specijalnost (u daljnjem tekstu VSSp).
(2) Kandidat može biti i vojni obveznik uveden u vojnu evidenciju koji nije odslužio vojni rok i nije bio na dragovoljnom vojnom osposobljavanju (nerazvrstani pričuvnik) nakon zdravstvenoga i drugoga pregleda i psihološkoga ispitivanja, ocjene sposobnosti za vojnu službu te odgovarajućega vojnog osposobljavanja.
(3) Ugovorni pričuvnik je osoba koja je s Ministarstvom obrane sklopila ugovor o službi u ugovornoj pričuvi Oružanih snaga.
Članak 3.
(1) Ugovorni pričuvnik postaje vojnom osobom stupanjem u Oružane snage na osposobljavanje ili u službu.
(2) Ugovorni pričuvnik ima status vojne osobe i za vrijeme provedeno pri dolasku u Oružane snage – na putu od mjesta prebivališta odnosno boravišta do mjesta u kojemu se treba javiti nadležnom tijelu, a pri povratku – na putu od mjesta u kojemu je izvršio ugovornu obvezu do mjesta prebivališta odnosno boravišta.
II. UVJETI I KRITERIJI ZA IZBOR KANDIDATA
Članak 4.
(1) Kandidat mora ispunjavati opće i posebne uvjete za prijam u djelatnu vojnu službu propisane Zakonom o službi u Oružanim snagama Republike Hrvatske.
(2) Kandidat uz opće i posebne uvjete iz stavka 1. ovoga članka mora ispunjavati i dodatne uvjete:
– da ima prebivalište u Republici Hrvatskoj
– da nije stariji od 52 godine (muškarac) odnosno 47 godine (žena).
(3) Zapreke za sklapanje ugovora ima kandidat:
– protiv kojeg se vodi kazneni postupak pokrenut po službenoj dužnosti
– koji je pravomoćno osuđen za kaznena djela protiv: čovječnosti i ljudskog dostojanstva; života i tijela; osobne slobode; spolne slobode; spolnog zlostavljanja i iskorištavanja djeteta; braka, obitelji i djece; zdravlja ljudi; opće sigurnosti; imovine; krivotvorenja; službene dužnosti; pravosuđa; javnog reda; Republike Hrvatske; strane države ili međunarodne organizacije; Oružanih snaga, osim ako je po posebnom zakonu nastupila rehabilitacija
– kojem je prestala državna služba zbog teške povrede službene dužnosti.
Članak 5.
(1) Ako je broj kandidata koji udovoljavaju općim i posebnim uvjetima veći od planiranoga broja, prednost pri sklapanju ugovora imat će kandidati prema kriterijima navedenim po prioritetima za odabir:
– dodatna izobrazba i osposobljenost važna za Oružane snage
– veći stupanj poznavanja stranog jezika
– ostvareni bolji rezultati na provjeri tjelesne spremnosti.
(2) Vrstu, oblik i razinu dodatne izobrazbe i osposobljenosti kandidata izkazuju Oružane snage u potrebama i prioritetima za popunu u skladu s člankom 7. ovoga Pravilnika.
III. PRIJAVA I IZBOR KANDIDATA
Članak 6.
Promidžba za privlačenje kandidata za popunu ugovorne pričuve obavlja se u skladu s pravilnikom kojim se uređuje način i postupak privlačenja, oglašavanja i odabira za prijam u djelatnu vojnu službu i godišnjim promidžbenim planom.
Članak 7.
(1) Nadležna ustrojstvena jedinica Oružanih snaga dostavlja potrebe i prioritete za popunu ugovornom pričuvom u skladu s knjigama ustroja