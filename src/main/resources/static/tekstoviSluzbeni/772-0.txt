37 01.04.2015 Šumsko-odštetni cjenik
MINISTARSTVO POLJOPRIVREDE
773
Na temelju članka 59. stavka 2. Zakona o šumama (»Narodne novine«, broj: 140/2005., 82/2006., 129/2008., 80/2010., 124/2010., 25/2012., 68/2012., 148/2013. i 94/2014.) ministar poljoprivrede donosi
ŠUMSKO-ODŠTETNI CJENIK
I. OPĆE ODREDBE
Članak 1.
Šumsko-odštetni cjenik (u daljnjem tekstu: Cjenik) propisuje mjerila prema kojima se određuje naknada za šumsku štetu.
Članak 2.
Šumska šteta, prema ovom Cjeniku, podrazumijeva štete koje fizičke i pravne osobe nanesu šumi, šumskom zemljištu, šumskim proizvodima i šumskoj infrastrukturi.
Članak 3.
(1) Šumski proizvodi jesu svi proizvodi šuma i šumskih zemljišta sukladno odredbama Zakona o šumama.
(2) Prema ovom Cjeniku šumskom infrastrukturom smatraju se: šumske prometnice, vlake, stalne žičare, zaštitne ograde, rampe, protupožarne osmatračnice, znakovi upozorenja, znakovi zabrane, drugi objekti u šumama namijenjeni prvenstveno gospodarenju i zaštiti šuma te šumska obilježba i oznake (oznake granica posjeda, oznake gospodarske podjele, oznake na drvnim sortimentima).
Članak 4.
(1) Iznos naknade šumske štete utvrđuje se na način da se cijena iz važećih odgovarajućih cjenika Hrvatskih šuma d.o.o. (u daljnjem tekstu Trgovačko društvo) pomnoži faktorom utvrđenim ovim Cjenikom. Za obračun iznosa naknada šumske štete uzima se cijena bez PDV-a.
(2) Faktor iz stavka 1. ovoga članka sadrži obeštećenje za šume i šumska zemljišta (gubitak kvalitativnog i kvantitativnog prirasta, izmjena omjera vrsta drveća u šumi i druge oblike umanjenja vrijednosti šuma i šumskog zemljišta), šumskih proizvoda i šumske infrastrukture, obeštećenje za umanjenje općekorisnih funkcija šuma i obeštećenje za pogoršane uvjete uzgoja, zaštite, iskorištavanja i uređivanja šuma.
(3) Iznos naknade šumske štete iz stavka 1. ovoga članka umanjuje se za cijenu šumskog proizvoda, ako proizvod nije prisvojen ili uništen.
Članak 5.
(1) Iznos naknade šumske štete za šume i šumska zemljišta u vlasništvu Republike Hrvatske utvrđuje Trgovačko društvo uz naplatu troškova od korisnika.
(2) Iznos naknade šumske štete za šume i šumska zemljišta šumoposjednika utvrđuje Savjetodavna služba. Trošak obračuna naknade šumske štete snosi podnositelj zahtjeva za izračun šumske štete.
Članak 6.
(1) Šumska šteta na drvnim proizvodima naknađuje se za oštećenu drvnu masu stabla na panju iz cjenika Trgovačkog društva (cjenik glavnih šumskih proizvoda).
(2) Osim za proizvode iz stavka 1. ovoga članka šumska šteta naknađuje se i za oštećene biljke, stabalca i stabla te grmlje iz:
– jednodobnih, prebornih i raznodobnih sjemenjača u uzrastu ponika, podmlatka, mladika, koljika i letvika;
– šumskih kultura i plantaža u uzrastu podmlatka, mladika, koljika, letvika;
– panjača do 10 cm prsnog promjera;
– makija, gariga, šikara, šibljaka (do 10 cm prsnog promjera);
– nasada za uzgoj božićnih drvaca
Članak 7.
Za proizvode iz članka 6. ovoga Cjenika šumska šteta naknađuje se za oštećene nedrvne i ostale šumske proizvode iz odgovarajućeg cjenika Trgovačkog društva (cjenik nedrvnih šumskih proizvoda).
II. UTVRĐIVANJE ŠUMSKE ŠTETE
1. Šume
Članak 8.
(1) Ako je štetom uništen dio šume na površini većoj od 10 ari, osim štete za drvne proizvode u naknadu štete uračunavaju se i troškovi sanacije oštećenog dijela šume te troškovi njege i zaštite sanirane površine.
(2) Svi troškovi iz stavka 1. ovoga članka obračunavaju se za razdoblje od 5 godina.
(3) Utvrđene vrijednosti podizanja sastojina metodom troškova po hektaru prikazane su u Prilogu 1 ovoga Cjenika.
(4) Ako je šteta u šumi počinjena požarom, osim troškova iz stavka 1. ovoga članka, u naknadu štete uračunavaju se i troškovi gašenja požara i čuvanja požarišta.
2. Šumska zemljišta
Članak 9.
(1) Iznos naknade šumske štete koja je nanesena šumskom zemljištu korištenjem, razaranjem, kopanjem ili odvoženjem humusa, treseta, gline, pijeska, zemlje, šljunka, kamena…, ispuštanjem otrovnih tvari, uskladištenjem štetnih otpadaka, te drugim biotskim ili