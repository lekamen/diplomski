129 27.11.2015 Pravilnik o stručnom ispitu osoba koje obavljaju poslove graditeljstva i prostornoga uređenja
MINISTARSTVO GRADITELJSTVA I PROSTORNOGA UREĐENJA
2445
Na temelju članka 57. Zakona o poslovima i djelatnostima prostornog uređenja i gradnje (»Narodne novine« br. 78/15) ministrica graditeljstva i prostornoga uređenja donosi
PRAVILNIK
O STRUČNOM ISPITU OSOBA KOJE OBAVLJAJU POSLOVE GRADITELJSTVA I PROSTORNOGA UREĐENJA
I. OPĆE ODREDBE
Članak 1.
Ovim Pravilnikom propisuje se program, uvjeti i način provedbe stručnog ispita, visina naknade troškova stručnog ispita, sadržaj i oblik obrazaca za provedbu stručnog ispita, uvjerenja o položenom stručnom ispitu.
Članak 2.
Izrazi koji se koriste u ovome Pravilniku, a imaju rodno značenje, odnose se jednako na muške i ženske osobe.
II. ISPITNI PROGRAM
Članak 3.
Stručni ispit se polaže prema ispitnom programu u obuhvatu i sadržaju koji ovisi o vrsti poslova koje obveznik polaganja obavlja, te njegovoj struci i stručnoj spremi, odnosno razini visokog obrazovanja.
Osoba koja je položila stručni ispit za određenu vrstu poslova, strukovnog područja i stručne spreme, razine visokog obrazovanja u slučaju polaganja stručnog ispita za drugu vrstu poslova, strukovnog područja ili višu stručnu spremu, odnosno višu razinu visokog obrazovanja, polaže samo razliku ispitnih predmeta i ispitnog programa.
Članak 4.
Ispitni program obuhvaća sljedeće ispitne predmete:
– Osnove tehničke regulative
– Regulativa zaštite osoba, okoliša, kulturnih i drugih materijalnih dobara
– Tehnička regulativa prostornog uređenja
– Tehnička regulativa gradnje
– Tehnička regulativa ispitivanja i potvrđivanja sukladnosti u graditeljstvu.
Svi kandidati polažu ispit iz predmeta Osnove tehničke regulative i predmeta Regulativa zaštite osoba, okoliša, kulturnih i drugih materijalnih dobara, te ovisno o vrsti poslova koje obavlja jedan od ispita iz stavka 1. alineje 3., 4., odnosno 5. ovoga članka.
Članak 5.
Gradivo ispitnog predmeta Osnove tehničke regulative obuhvaća poznavanje važećih propisa ili dijelova važećih propisa koji uređuju:
– prostorno uređenje
– gradnju građevina
– komunalno gospodarstvo
– normizaciju
– obavljanje poslova u prostornom uređenju i gradnji
– obvezne odnose u graditeljstvu i
– upravno postupanje i uredsko poslovanje.
Za kandidate koji su položili državni stručni ispit prema posebnom propisu gradivo ispitnog predmeta iz stavka 1. ovoga članka ne obuhvaća poznavanje važećih propisa ili dijelova važećih propisa koji uređuju upravno postupanje i uredsko poslovanje.
Članak 6.
Gradivo predmeta Regulativa zaštite osoba, okoliša, kulturnih i drugih materijalnih dobara obuhvaća važeće propise, odnosno dijelove važećih propisa koji uređuju:
– zaštitu od požara
– zaštitu na radu te drugih zahtjeva sigurnosti u korištenju
– zaštitu od ionizirajućih i neionizirajućih zračenja i drugih zahtjeva higijene, zdravlja i zaštite okoliša
– zaštitu okoliša i
– zaštitu i očuvanje kulturnih dobara.
Članak 7.
Gradivo predmeta Tehnička regulativa prostornog uređenja obuhvaća važeće propise, odnosno dijelove važećih propisa koji uređuju prostorno uređenje i posebna pravna područja značajna za prostorno uređenje i to posebice:
– zaštitu okoliša
– zaštitu i očuvanje prirode i kulturnih dobara
– promet, telekomunikacijske i opskrbne mreže.
Članak 8.
Gradivo predmeta Tehnička regulativa gradnje obuhvaća važeće propise, odnosno dijelove važećih propisa koji uređuju gradnju, građevne proizvode i posebna pravna područja koja uređuju ili su od utjecaja na:
– temeljne zahtjeve za građevinu
– nesmetan pristup i kretanje u građevinama i
– druge tehničke uvjete za projektiranje, građenje, uporabu i održavanje građevine.
Osobe koje polažu stručni ispit samo za obavljanje poslova vođenja građenja ispitni program obuhvaća one važeće propise ili dijelove važećih propisa iz stavka 1. ovoga članka koji se odnose na građenje građevina i druge propise u vezi s poslovima vođenja pojedinih radova za koje se polaže stručni ispit.
Članak 9.