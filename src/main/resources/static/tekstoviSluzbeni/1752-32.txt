 ZoNKD-RPiPP ograničio se na uređenje pravne nemogućnosti zastare kaznenog progona za katalog kaznenih djela koja je pravno označio, a koja su već bila propisana u dotadašnjim kaznenim zakonicima i u drugim zakonima (Carinskom zakonu, Zakonu o izdavanju i prometu vrijednosnim papirima, Zakonu o tržištu vrijednosnih papira i Zakonu o kaznenim djelima protiv tržišta kapitala). U nastavku se daje pregled mjerodavnih odredaba ZoNKD-RPiPP-a, zajedno s napomenama za koje je Ustavni sud ocijenio da su potrebne u svjetlu predmeta koji razmatra u ovom ustavnosudskom postupku.
97.1. Članak 1. ZoNKD-RPiPP-a glasi:
»Članak 1.
Za kaznena djela ratnog profiterstva i kaznena djela iz procesa pretvorbe i privatizacije počinjena u vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države, kazneni progon se može poduzeti i nakon isteka rokova za zastaru kaznenog progona iz članka 95. stavka 1. i članka 96. stavka 6. Osnovnog Krivičnog zakona Republike Hrvatske (‘Narodne novine’, br. 53/91., 39/92. i 91/92.), odnosno iz članka 19. stavka 1. i članka 20. stavka 6. Kaznenog zakona (‘Narodne novine’, br. 110/97., 27/98. – ispravak, 50/00., 129/00., 51/01., 111/03., 190/03., 105/04., 84/05. – ispravak, 71/06., 110/07. i 152/08.).«
Članci 95. i 96. OKZRH-a/76-92 navedeni su u točki 106., a članci 19. i 20. KZ-a/97 navedeni su u točki 107. obrazloženja ove odluke.
97.2. Članak 2. ZoNKD-RPiPP-a glasi:
»Članak 2.
Kaznenim djelom iz članka 1. ovoga Zakona smatra se prikrivanje protuzakonito dobivenog novca iz članka 151.a Osnovnog Krivičnog zakona Republike Hrvatske ako se prikriva korist ostvarena kaznenim djelima iz ovoga Zakona i ako je počinjeno pod okolnostima navedenim u članku 1. ovoga Zakona.«
Članak 2. ZoNKD-RPiPP-a odnosi se na novu zakonsku odredbu (članak 151.a OKZRH-a/76-92), koja je unesena u zakonski tekst člankom 7. Zakona o izmjenama i dopunama OKZRH-a/76-92 (»Narodne novine« broj 28/96.). Taj je zakon stupio na snagu 20. travnja 1996.
97.3. Članak 3. ZoNKD-RPiPP-a glasi:
»Članak 3.
Kaznenim djelima iz članka 1. ovoga Zakona smatraju se sljedeća krivična djela iz Krivičnog zakona Republike Hrvatske (‘Narodne novine’, br. 25/77., 50/78., 25/84., 52/87., 43/89., 8/90., 9/91., 33/92., 39/92., 44/92. – ispravak, 77/92., 91/92. i 28/93. – ispravak) ako su počinjena pod okolnostima navedenim u tom članku:
(...)
9. zloupotreba položaja i ovlaštenja iz članka 222.,
(...)«
Članak 222. KZRH-a/77-91, koji se spominje u članku 3. ZoNKD-RPiPP-a, u tekstu koji je bio na snazi u vrijeme kad je podnositelj počinio kazneno djelo u slučaju Hypo, naveden je u točki 48. obrazloženja ove odluke.
97.4. Članak 5. ZoNKD-RPiPP-a glasi:
»Članak 5.
Kaznenim djelima iz članka 1. smatraju se sljedeća kaznena djela iz Kaznenog zakona (‘Narodne novine’, br. 110/97., 27/98. – ispravak, 50/00. – Odluka Ustavnog suda Republike Hrvatske, 129/00., 51/01., 11/03., 190/03. – Odluka Ustavnog suda Republike Hrvatske, 105/04., 84/05. – ispravak, 71/06., 110/07. i 152/08.), ako su počinjena pod okolnostima navedenim u tom članku:
(...)
13. zlouporaba položaja i ovlasti iz članka 337.,
(...)«
Članak 337. KZ-a/97, u tekstu koji je bio na snazi od 1. siječnja 1998. do 30. prosinca 2000., naveden je u točki 49. obrazloženja ove odluke.
97.5. Članak 7. ZoNKD-RPiPP-a glasi:
»Članak 7.
(1) Kaznenim djelima ratnog profiterstva smatraju se kaznena djela navedena u članku 2., 3., 4., 5. i 6. ovoga Zakona, ako je njima ostvarena nesrazmjerna imovinska korist podizanjem cijena robe koja je u nestašici, prodajom državne imovine znatno ispod njezine vrijednosti ili na drugi način iskorištavanjem ratnog stanja i neposredne ugroženosti neovisnosti i teritorijalne cjelovitosti države.
(2) Kaznenim djelima ratnog profiterstva smatraju se i druga kaznena djela iz Osnovnog Krivičnog zakona Republike Hrvatske, Krivičnog zakona Republike Hrvatske i Kaznenog zakona, ako su počinjena pod okolnostima iz stavka 1. ovoga članka.«