Pri utvrđivanju vrijednosti imovine UCITS fonda iz stavka 1. ovoga članka koristi se prosječna neto vrijednost imovine UCITS fonda izračunata kao prosječna vrijednost dnevnih neto vrijednosti imovine kroz tri uzastopna kalendarska mjeseca.
Osnivanje i upravljanje UCITS fondom
Članak 243.
(1) Za osnivanje i upravljanje UCITS fondom potrebno je ishoditi odobrenje Agencije.
(2) Zahtjev za izdavanje odobrenja za osnivanje i upravljanje UCITS fondom Agenciji podnosi društvo za upravljanje. Zahtjev mora sadržavati:
1. naziv UCITS fonda i njegove ciljeve ulaganja
2. prospekt UCITS fonda
3. pravila UCITS fonda
4. ključne podatke za ulagatelje
5. ugovor o obavljanju poslova depozitara sklopljen između društva za upravljanje i depozitara, imena upravitelja depozitara i njihovih zamjenika
6. podatke o revizoru UCITS fonda i
7. dokaz da društvo za upravljanje ispunjava organizacijske zahtjeve iz članaka 48. do 66. ovoga Zakona.
(3) Izdavanjem odobrenja za osnivanje i upravljanje UCITS fondom smatra se da je Agencija izdala i odobrenje na prospekt i pravila UCITS fonda, kao i odobrenje na izbor depozitara za UCITS fond.
(4) Agencija će pravilnikom pobliže urediti zahtjev, postupak i uvjete za izdavanje odobrenja za osnivanje i upravljanje UCITS fondom.
(5) Agencija će o zahtjevu odlučiti u roku od 60 dana od dana primitka urednog zahtjeva. Smatrat će se da je zahtjev uredan ako, u skladu sa stavkom 2. ovoga članka te odredbama pravilnika iz stavka 4. ovoga članka, sadržava sve propisane podatke i ako mu je priložena sva potrebna dokumentacija s propisanim sadržajem.
(6) Ako podnositelj zahtjeva iz stavka 2. ovoga članka u roku koji odredi Agencija ne ukloni nedostatke zahtjeva u skladu sa zaprimljenom obavijesti Agencije, smatrat će se da je odustao od zahtjeva.
(7) Kada zahtjev iz stavka 2. ovoga članka podnosi društvo za upravljanje iz druge države članice, Agencija će, za potrebe provjere sukladnosti poslovanja društva za upravljanje iz druge države članice na području Republike Hrvatske, od nadležnoga tijela matične države članice društva za upravljanje tražiti dodatne informacije o tome odnosi li se odobrenje koje društvo za upravljanje iz druge države članice ima za obavljanje poslova upravljanja UCITS fondovima i na vrstu UCITS fonda na koji se odnosi zahtjev za izdavanje odobrenja.
Odbijanje zahtjeva za izdavanje odobrenja za osnivanje i upravljanje UCITS fondom
Članak 244.
(1) Agencija će društvu za upravljanje odbiti zahtjev za izdavanje odobrenja za osnivanje i upravljanje UCITS fondom ako:
1. društvo za upravljanje nije sklopilo ugovor o obavljanju poslova depozitara s depozitarom
2. prospekt i/ili pravila UCITS fonda nisu u skladu s odredbama ovoga Zakona i propisa donesenih na temelju ovoga Zakona
3. društvo za upravljanje ne ispunjava druge uvjete potrebne za upravljanje UCITS fondom, određene ovim Zakonom i propisima donesenima na temelju ovoga Zakona ili
4. društvo za upravljanje nema adekvatnu organizacijsku strukturu i uvjete za upravljanje UCITS fondom.
(2) Agencija društvu za upravljanje može odbiti zahtjev za izdavanje odobrenja za osnivanje i upravljanje UCITS fondom ako društvo za upravljanje već obavlja djelatnost upravljanja UCITS fondovima na području Republike Hrvatske, a Agencija je zbog ozbiljnih ili učestalih kršenja odredaba ovoga Zakona i propisa donesenih na temelju ovoga Zakona već izricala nadzorne mjere koje društvo za upravljanje nije poštovalo.
(3) Agencija će odbiti zahtjev za izdavanje odobrenja za osnivanje i upravljanje UCITS fondom ako upravitelji depozitara nemaju dobar ugled ili iskustvo u odnosu na UCITS fond.
(4) Agencija će se prije odbijanja zahtjeva za izdavanje odobrenja za osnivanje i upravljanje UCITS fondom koji je podnijelo društvo za upravljanje iz druge države članice o tome posavjetovati s nadležnim tijelom matične države članice društva za upravljanje.
Početna ponuda udjela
Članak 245.
(1) Početna ponuda udjela UCITS fonda smije započeti tek po objavljivanju prospekta UCITS fonda 