 drugom mjestu, da su »ministar i njegov zamjenik ... u prvom redu službene osobe, u smislu odredbe iz čl. 89. st. 3. KZ-a«.
328. S obzirom na krug osoba određen u članku 89. stavku 3. KZ-a/97, Ustavni sud – imajući u vidu da je riječ o kaznenopravnom području – ne vidi da bi bila samorazumljiva, a ponajmanje ustavnopravno opravdana, ovlast tijela kaznenog progona i sudova automatski podvoditi pod članak 89. stavak 3. KZ-a/97 državne dužnosnike koji u njemu nisu navedeni, a da se o tome u sudskoj presudi ne navede ni jedna riječ.
329. Koliko god se na prvi pogled činilo pretjeranim zahtijevati od sudova da kod optuženika, kad im se sudi u svojstvu predsjednika Vlade, utvrđuju svojstvo »službene ili odgovorne osobe«, to je jedini način da se izbjegnu prigovori o arbitrarnosti postupanja tijela kaznenog pravosuđa prilikom kaznenog progona tih osoba i suđenja tim osobama za delicta propria. Treba ponoviti da je svojstvo »službene ili odgovorne osobe« konstitutivno obilježje bića kaznenog djela primanja mita iz članka 347. KZ-a/97.
330. Štoviše, ustavna kategorija političke odgovornosti predsjednika Vlade uređena člankom 112. Ustava dodatno osnažuje potrebu sudskog razjašnjenja svojstva »službene osobe« odnosno počinitelja delicta propria u smislu članka 89. stavka 3. KZ-a/97 kad je riječ o predsjedniku Vlade.
331. To je sudsko razjašnjenje u konkretnom slučaju izostalo. Time je povrijeđeno pravo podnositelja na obrazloženu sudsku odluku u dijelu koji se tiče primjene članka 89. stavka 3. KZ-a/97 na podnositelja u svojstvu predsjednika Vlade.
332. Na kraju, Ustavni sud dužan je podsjetiti i na to da »sudovi sude na temelju Ustava, zakona, međunarodnih ugovora i drugih važećih izvora prava« (članak 115. stavak 3. Ustava). U kontekstu korupcijskih kaznenih djela, za Republiku Hrvatsku su relevantne, uz unutarnje zakonodavstvo, i norme međunarodnih ugovora kojih je Republika Hrvatska stranka i koje su, na temelju članka 134. Ustava, dio unutarnjeg pravnog poretka i po pravnoj su snazi iznad zakona. Te norme mogu (i) dopunjavati biće kaznenog djela definirano u unutarnjem zakonodavstvu.
333. Tako je Republika Hrvatska, između ostaloga, i stranka Konvencije Ujedinjenih naroda o suzbijanju korupcije, koja je usvojena na 58. sjednici Opće skupštine Ujedinjenih naroda 31. listopada 2003. Stupila je na snagu 14. prosinca 2005. Za Republiku Hrvatsku također je na snazi od 14. prosinca 2005. (Zakon o potvrđivanju Konvencije Ujedinjenih naroda protiv korupcije, »Narodne novine – Međunarodni ugovori« broj 2/05. i Objava o stupanju na snagu Konvencije Ujedinjenih naroda protiv korupcije u odnosu na Republiku Hrvatsku, »Narodne novine – Međunarodni ugovori« broj 1/06.; u daljnjem tekstu: KpK/05). Za pojam »javnog dužnosnika« (public official) u smislu KpK/05 i problemima s prijevodima međunarodnih ugovora na hrvatski jezik v. točku 13. obrazloženja odluke i rješenja Ustavnog suda broj: U-I-2414/2011 i dr. od 7. studenoga 2012. (»Narodne novine« broj 126/12.).
334. Budući da članak 2. točka (a) podtočka (i) KpK/05 definira pojam »javnog dužnosnika«, ta je konvencija nedvojbeno morala biti uzeta u obzir u kontekstu korupcijskog djela za koje je u slučaju INA-MOL optužen i osuđen podnositelj u svojstvu predsjednika Vlade (članak 115. stavak 3. u vezi s člankom 134. Ustava).
335. Zaključno, osim što su automatskim podvođenjem podnositelja pod članak 89. stavak 3. KZ-a/97 sudovi pokazali visok stupanj arbitrarnosti u postupanju (s obzirom na to da nijedan predstavnik izvršne vlasti, pa ni predsjednik Vlade u toj odredbi nije izrijekom naveden, a sudovi nisu naveli razloge zbog kojih je osnovano podvesti podnositelja pod članak 89. stavak 3. KZ-a/97), u provedenom su kaznenom postupku nadležni sudovi zanemarili i mjerodavne blanketne norme međunarodnih ugovora koji su bili na snazi za Republiku Hrvatsku tempore criminis.
2) Predsjednik političke stranke kao »službena osoba« u smislu članka 89. stavka 3. KZ-a/97
336. Ustavni sud dalje primjećuje da je 