1 02.01.2016 Pravilnik o akreditaciji Agencije za plaćanja u poljoprivredi, ribarstvu i ruralnom razvoju
MINISTARSTVO POLJOPRIVREDE
6
Na temelju članka 107. stavka 4. Zakona o poljoprivredi (»Narodne novine« br. 30/15) ministar poljoprivrede donosi
PRAVILNIK
O AKREDITACIJI AGENCIJE ZA PLAĆANJA U POLJOPRIVREDI, RIBARSTVU I RURALNOM RAZVOJU
1. UVODNE ODREDBE
Predmet propisa
Članak 1.
(1) Ovim Pravilnikom propisuju se uvjeti koje mora ispunjavati Agencija za plaćanja u poljoprivredi, ribarstvu i ruralnom razvoju kako bi dobila akreditaciju za korištenje sredstava Europskog fonda za jamstva u poljoprivredi i Europskog poljoprivrednog fonda za ruralni razvoj (u daljnjem tekstu: poljoprivredni fondovi EU), postupak dodjeljivanja akreditacije, nadzor ispunjavanja akreditacijskih kriterija i povlačenja akreditacije.
(2) Ovim se Pravilnikom uređuje provedba Uredbe (EU) br. 1306/2013 Europskog parlamenta i Vijeća od 17. prosinca 2013. o financiranju, upravljanju i nadzoru zajedničke poljoprivredne politike i o stavljanju izvan snage uredaba Vijeća (EEZ) br. 352/78, (EZ) br. 165/94, (EZ) br. 2799/98, (EZ) br. 814/2000, (EZ) br. 1290/2005 i (EZ) 485/2008 (SL L 347, 20. 12. 2013. – u daljnjem tekstu: Uredba (EU) br. 1306/2013), Delegirane uredbe Komisije (EU) br. 907/2014 od 11. ožujka 2014. o dopuni Uredbe (EU) br. 1306/2013 Europskog parlamenta i Vijeća u pogledu agencija za plaćanja i ostalih tijela, financijskog upravljanja, poravnanja računa, jamstava i upotrebe eura (SL L 255, 28. 8. 2014. – u daljnjem tekstu: Delegirana uredba Komisije (EU) br. 907/2014) i Provedbene uredbe Komisije (EU) br. 908/2014 od 6. kolovoza 2014. o utvrđivanju pravila za primjenu Uredbe (EU) broj 1306/2013 Europskog parlamenta i Vijeća u pogledu agencija za plaćanje i drugih tijela, financijskog upravljanja, poravnanja računa, pravila o kontroli, jamstava i transparentnosti (SL L 255, 28. 8. 2014. – u daljnjem tekstu: Provedbena uredba Komisije (EU) br. 908/2014).
Objašnjenje pojmova
Članak 2.
U smislu ovoga Pravilnika pojedini izrazi imaju sljedeće značenje:
1) Agencija za plaćanja u poljoprivredi, ribarstvu i ruralnom razvoju (u daljnjem tekstu: Agencija za plaćanja) je pravna osoba nadležna za provedbu izravnih plaćanja te mjera zajedničkog uređenja tržišta i ruralnog razvoja, koje se financiraju iz poljoprivrednih fondova EU;
2) akreditacija je postupak kojim ministarstvo nadležno za poljoprivredu (u daljnjem tekstu: Nadležno tijelo) utvrđuje ispunjava li Agencija za plaćanja akreditacijske kriterije za korištenje sredstava poljoprivrednih fondova EU propisane Prilogom I. Delegirane uredbe Komisije (EU) br. 907/2014;
3) odluka o akreditaciji je akt (dokument) kojim Nadležno tijelo potvrđuje da Agencija za plaćanja ispunjava akreditacijske kriterije propisane Prilogom I. Delegirane uredbe Komisije (EU) br. 907/2014 i da je uspostavila sustav unutarnjih kontrola za korištenje poljoprivrednih fondova EU sukladno propisima EU;
4) odluka o aktivaciji je akt (dokument) kojim Nadležno tijelo potvrđuje da Agencija za plaćanja ispunjava akreditacijske kriterije propisane Prilogom I. Delegirane uredbe Komisije (EU) br. 907/2014 vezano uz provedbu pojedinačnih mjera ruralnog razvoja i/ili zajedničke organizacije tržišta;
5) Europski fond za jamstva u poljoprivredi (eng: European Agricultural Guarantee Fund – u daljnjem tekstu: EFJP) je poljoprivredni fond EU iz kojeg se financiraju izdaci za izravna plaćanja poljoprivrednicima, mjere uređenja tržišta poljoprivrednih proizvoda, mjere informiranja te mjere promidžbe poljoprivrednih proizvoda;
6) Europski poljoprivredni fond za ruralni razvoj (eng: European Agricultural Fund for Rural Development, u daljnjem tekstu: EPFRR) je poljoprivredni fond EU iz kojeg se financiraju izdaci za mjere ruralnog razvoja;
7) Integrirani administrativni i kontrolni sustav (u daljnjem tekstu: IAKS) je informacijski sustav kojim se identificiraju i registriraju poljoprivrednici i njihovi zahtjevi, provodi administrativna kontrola i