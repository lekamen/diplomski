108 09.10.2015 Odluka o usvajanju Izmjena jamstvenih programa Hrvatske agencije za malo gospodarstvo, inovacije i investicije
VLADA REPUBLIKE HRVATSKE
2108
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/11 i 119/14) i članka 9. stavka 1. Zakona o poticanju razvoja malog gospodarstva (»Narodne novine«, br. 29/02, 63/07, 53/12 i 56/13), Vlada Republike Hrvatske je na sjednici održanoj 7. listopada 2015. godine donijela
ODLUKU
O USVAJANJU IZMJENA JAMSTVENIH PROGRAMA HRVATSKE AGENCIJE ZA MALO GOSPODARSTVO, INOVACIJE I INVESTICIJE
I.
Usvajaju se Izmjene jamstvenih programa Hrvatske agencije za malo gospodarstvo, inovacije i investicije, i to:
– Izmjena Jamstvenog programa »EU početnik« (»Narodne novine«, br. 153/13, 145/14 i 62/15)
– Izmjena Jamstvenog programa »Rastimo zajedno« (»Narodne novine«, br. 153/13, 145/14 i 62/15).
Izmjene jamstvenih programa iz stavka 1. ove točke sastavni su dio ove Odluke.
II.
Zahtjevi za jamstva zaprimljeni do stupanja na snagu ove Odluke, obradit će se po uvjetima iz jamstvenih programa koji su bili na snazi na dan njihova zaprimanja.
III.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/438
Urbroj: 50301-05/18-15-4
Zagreb, 7. listopada 2015.
Predsjednik Zoran Milanović, v. r.
IZMJENA JAMSTVENOG PROGRAMA »EU POČETNIK«
U Jamstvenom programu »EU početnik« (»Narodne novine«, br. 153/13, 145/14 i 62/15), točka 1. »Ciljna grupa« mijenja se i glasi:
»Hrvatska agencija za malo gospodarstvo, inovacije i investicije (u daljnjem tekstu: HAMAG – BICRO) u okviru ovoga Jamstvenog programa izdaje jamstva za pokriće dijela glavnice kredita subjektima malog gospodarstva koji posluju do 5 godina te udovoljavaju Općim uvjetima za izdavanje jamstava HAMAG – BICRO-a i uvjetima ovoga Jamstvenog programa.
Ciljna grupa ovoga Jamstvenog programa su i žene poduzetnice.«.
IZMJENA JAMSTVENOG PROGRAMA »RASTIMO ZAJEDNO«
U Jamstvenom programu »Rastimo zajedno« (»Narodne novine«, br. 153/13, 145/14 i 62/15), točka 1. »Ciljna grupa« mijenja se i glasi:
»Hrvatska agencija za malo gospodarstvo, inovacije i investicije (u daljnjem tekstu: HAMAG – BICRO) u okviru ovoga Jamstvenog programa izdaje jamstva za pokriće dijela glavnice kredita subjektima malog gospodarstva koji uspješno posluju dulje od 5 godina, osim za »Mjeru E – Činidbena jamstva« u okviru koje izdaje jamstva za pokriće dijela glavnice kredita subjektima malog gospodarstva koji uspješno posluju dulje od 2 godine.
Svi subjekti malog gospodarstva moraju udovoljiti Općim uvjetima za izdavanje jamstva HAMAG – BICRO-a i uvjetima ovoga Jamstvenog programa.
Ciljna grupa ovoga Jamstvenog programa su i žene poduzetnice.«.
