4 m.
Mjerenja
Članak 11.
(1) Mjerenje razine zvučnog tlaka znaka za uzbunjivanje obavlja se pomoću zvukomjera na frekvencijskoj karakteristici »A« i vremenskoj karakteristici pokaznog instrumenta »sporo«. Pritom se aritmetička sredina se uzima kao mjerni rezultat, a izračunava se na osnovi tri uzastopna mjerenja koja se međusobno ne razlikuju za više od 1 dB. Svako mjerenje obavlja se 5 s nakon starta zvučnog znaka.
(2) Mjerenje razine zvučnog tlaka govornog signala obavlja se pomoću zvukomjera na frekvencijskoj karakteristici »A« i vremenskoj karakteristici pokaznog instrumenta »sporo«. Pritom se kao rezultat mjerenja uzima srednja vrijednost razina koje se uzastopno dobivaju tijekom 3 mjerenja.
(3) Mjerenje usmjerenih karakteristika sirena obavlja se u vodoravnoj ravnini na udaljenosti 30 m od sirene. Tijekom procesa mjerenja mjerni uređaji se postavljaju na svakih 100 m kružnice oko sirene.
(4) Mjerenje frekvencije zvučnog tlaka znaka za uzbunjivanje obavlja se pomoću FFT analizatora ili 1/12 oktave analizatora kada sirena daje jednolični zvučni signal koji se kreće između 400 Hz i 440 Hz. Isto se pravilo primjenjuje kada se analiziraju i druge frekvencije zvučnog znaka koje variraju od 220 Hz do 1600 Hz.
III. KOMUNIKACIJE ZA UPRAVLJANJE I NADZOR SIRENAMA
Članak 12.
(1) Za komunikaciju za upravljanje i nadzor sirenama i hijerarhijsko povezivanje centara za upravljene i nadzor sirenama koriste se radio sustavi i TCP/IP mreže. Ostale komunikacije kao što su zakupljeni i komutirani telefonski vodovi mogu se koristiti do rekonstrukcije i modernizacije postojećih ili izgradnje novih sustava.
(2) Za komunikaciju za potrebe upravljanja i nadzora sirena iz svog sjedišta, pravne osobe koje su dužne uspostaviti i održavati vlastite sustave uzbunjivanja mogu koristiti raspoložive vlastite sustave veza, dok su za uvezivanje u jedinstveni sustav uzbunjivanja stanovništva u Republici Hrvatskoj dužne koristiti sustav veze koji odobri Državna uprava.
Članak 13.
(1) Za komunikaciju vlasnika i korisnika objekata koji su temeljem članka 39. Zakona o sustavu civilne zaštite dužni osigurati prijem priopćenja nadležnog centra 112 o vrsti opasnosti i mjerama za zaštitu i spašavanje, do osiguranja posebnog sustava veze za tu namjenu koristi se Internet.
(2) Vlasnici i korisnici objekata iz stavka 1. ovog članka dužni su nadležni županijski centar 112 izvijestiti o adresi elektroničke pošte na kojoj će zaprimati priopćenja.
(3) Vlasnici i korisnici objekata iz stavka 1. ovog članka dužni su osigurati uvjete za korištenje posebnog sustava veze za namjenu primanja priopćenja o vrsti opasnosti i mjerama za zaštitu i spašavanje u roku od godine dana nakon što ih Državna uprava izvijesti o obvezi uspostave posebnog sustava veze.
Članak 14.
Način komunikacije Državnog centra za zaštitu i spašavanje i županijskih centara 112 s elektroničkim medijima koji su uključeni u jedinstveni sustav uzbunjivanja stanovništva u Republici Hrvatskoj određuju se protokolima između centara i pojedinih medija.
IV. KONTROLA I NADZOR
Članak 15.
(1) Nakon instaliranja novih kapaciteta sustava za uzbunjivanje koji se temelje na sirenama, obavezno se provodi pregled i funkcionalno ispitivanje istih. Funkcionalnim ispitivanjima sustava za uzbunjivanje pravnih osoba prisustvuju predstavnici Državne uprave koji sastavljaju izvješće o ispitivanju sustava u kojem daju suglasnost za korištenje sustava ili navode nedostatke koje je potrebno otkloniti.
(2) Uz prethodnu najavu, predstavnici Državne uprave mogu pregledati stanje podsustava za uzbunjivanje pravnih osoba te kada ustanove veće nedostatke o istom izvješćuju pravnu osobu i inspektore civilne zašite.
V. ZAVRŠNA ODREDBA
Članak 16.
Ovaj Pravilnik stupa na snagu osmog dana od objave u »Narodnim novinama«.
Klasa: 012-04/16-02/08
Urbroj: 543-01-08-01-16-2
Zagreb, 6. srpnja 2016.
Ravnatelj dr. sc. Jadran Perinić, v. r.
