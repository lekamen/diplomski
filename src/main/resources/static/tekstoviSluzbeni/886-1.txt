 provjere broja i vjerodostojnosti potpisa birača dostavljenih uz zahtjev Organizacijskog odbora (u daljnjem tekstu: izvješće Vlade);
– prijedlog Odluke koji je 3. prosinca 2014. u povodu zahtjeva Organizacijskog odbora sastavio Odbor za Ustav, klasa: 014-01/14-02/06, ur. broj: 6521-1-14-05 (u daljnjem tekstu: prijedlog Odluke HS-a), i uputio predsjedniku Hrvatskog sabora;
– očitovanje Organizacijskog odbora o nacrtu prijedloga Odluke HS-a, koji je Organizacijski odbor dostavio Odboru za Ustav 2. prosinca 2014. (u daljnjem tekstu: odgovor Organizacijskog odbora na prijedlog Odluke HS-a);
– izjašnjavanje Odbora za Ustav, klasa: 014-01/14-02/06, ur. broj: 6521-1-15-08 od 27. veljače 2015., o amandmanu na prijedlog Odluke HS-a upućeno predsjedniku Hrvatskog sabora.
I. POSTUPAK PRED USTAVNIM SUDOM
4. Referendumsko pitanje o kojem je zatraženo raspisivanje referenduma glasi:
»Jeste li za to da se na referendumu donese sljedeći zakon:
‘ZAKON O OBAVLJANJU PRATEĆIH I NEOSNOVNIH DJELATNOSTI U JAVNOM SEKTORU
Članak 1.
Ovim se Zakonom uređuje obavljanje pratećih i neosnovnih djelatnosti u javnom sektoru.
Članak 2.
(1) Javni sektor u smislu ovoga Zakona jesu javne službe i državna služba.
(2) Javne službe u smislu ovoga Zakona jesu: javne ustanove i druge pravne osobe kojima se sredstva za plaće osiguravaju u državnom proračunu, Hrvatski zavod za mirovinsko osiguranje, Hrvatski zavod za zapošljavanje, Hrvatski zavod za zdravstveno osiguranje i javne ustanove kojima se sredstva za plaće osiguravaju iz sredstava Hrvatskog zavoda za zdravstveno osiguranje.
(3) Državna služba u smislu ovoga Zakona jesu: tijela državne uprave, pravosudna tijela, kaznena tijela, stručna služba Hrvatskoga sabora, Ured predsjednika Republike Hrvatske, stručna služba i uredi Vlade Republike Hrvatske, stručna služba Ustavnog suda Republike Hrvatske, stručna služba pučkog pravobranitelja, stručna služba pravobranitelja za djecu, stručna služba pravobranitelja za ravnopravnost spolova, stručna služba pravobranitelja za osobe s invaliditetom, Državni ured za reviziju i druga tijela koja se osnivaju za obavljanje državne službe.
(4) Prateće i neosnovne djelatnosti u smislu ovoga Zakona jesu: administrativni, tehnički, administrativno-tehnički, pomoćni, pomoćno-tehnički i ostali poslovi koji se obavljaju u javnom sektoru, a čije je obavljanje potrebno radi pravodobnog i kvalitetnog obavljanja poslova iz djelatnosti javnih službi i djelokruga državnih tijela.
Članak 3.
(1) Prateće i neosnovne djelatnosti u javnom sektoru obavljaju se isključivo po zaposlenicima, službenicima i namještenicima, odnosno osobama u radnom odnosu u javnom sektoru.
(2) Zabranjuje se izdvajanje pratećih i neosnovnih djelatnosti u javnom sektoru te njihovo obavljanje na način različit od onog opisanog u stavku 1. ovoga članka.
Članak 4.
Ovaj Zakon stupa na snagu osmi dan od dana objave u ‘Narodnim novinama’.
DA NE«
5. U ovoj se odluci zabrane predviđene člankom 3. Zakona o obavljanju pratećih i neosnovnih djelatnosti u javnom sektoru, koji je zakon Organizacijski odbor predložio u obliku referendumskog pitanja (u daljnjem tekstu: prijedlog ZOPiND-a) nazivaju: zabrane izdvajanja pratećih i neosnovnih djelatnosti iz javnog sektora ili, skraćeno, zabrane izdvajanja. Sama mjera o kojoj je riječ u prvom dijelu rečenice članka 3. stavka 2. prijedloga ZOPiND-a u ovoj se odluci naziva: mjera izdvajanja pratećih i neosnovnih djelatnosti iz javnog sektora ili, skraćeno, mjera izdvajanja.
Ustavni sud u ovoj se odluci koristi pojmom »javni sektor« i pojmom »prateće i neosnovne djelatnosti u javnom sektoru« u smislu u kojem je to određeno u članku 2. prijedloga ZOPiND-a.
6. Na temelju članka 25. Ustavnog zakona, Ustavni sud je o zahtjevu Organizacijskog odbora zatražio i 27. ožujka 2015. zaprimio očitovanje Vlade, klasa: 022-03/15-40/02, ur.broj: 50301-04/12-15-1 od 26. ožujka 2015. (u daljnjem tekstu: očitovanje Vlade).
II. OKOLNOSTI KOJE SU DOVELE DO ODLUKE ORGANIZACIJSKOG ODBORA DA SE ZATRAŽI RASPISIVANJE 