 prvostupanjski sud je u obrazloženju svoje presude na kraju izrekao završnu tvrdnju da je u kaznenom postupku nedvojbeno dokazano kako je podnositelj postupao s ciljem pribavljanja imovinske koristi za te tri tvrtke i na taj način počinio tri kaznena djela iz članka 292. KZ-a:110/97. Ta zbirna ocjena prvostupanjskog suda o izravnoj namjeri podnositelja glasi:
»Sud nije prihvatio obranu okrivljenika ... da nije bilo namjere za koju ga tereti optužnica. ... budući da je izvedenim dokazima pouzdano utvrđeno da je okrivljenik postupio na način opisan u osuđujućem dijelu presude. Stoga sud smatra da je njegova obrana sračunata na izbjegavanje njegove krivnje.
(...)
... izvedenim dokazima koje je sud detaljno obrazložio nedvojbeno je utvrđeno da je okrivljenik Ivica Pezo postupio na način opisan u osuđujućem dijelu presude pod točkama I.1., I.2. i I.3. izreke presude, kršeći citirane odredbe navedenih pravilnika Banke, a sve u cilju pribavljanja znatne protupravne imovinske koristi za navedene druge pravne osobe, pri čemu je za njih i pribavljena znatna imovinska korist u navedenim iznosima.
Okrivljenik je bio svjestan zabranjenosti takvog ponašanja i takvo ponašanje htio kao svoje, pa je u pogledu sva tri kaznena djela postupa s oblikom krivnje koji se u kaznenom pravu naziva namjera.
Na taj način u radnjama okrivljenika Ivice Pezo opisanim pod točkom I.1., I.2. i I.3. izreke ostvarena su sva bitna obilježja bića kaznenog djela – zlouporabe ovlasti u gospodarskom poslovanju – iz čl. 292. st. 1. toč. 6. i st. 2. KZ-a, pa ga je sud za ista proglasio krivim i osudio ovom presudom.«
86. Podnositelj je u žalbi naveo sljedeće prigovore protiv presude prvostupanjskog suda u dijelu koji se odnosi na postojanje izravne namjere podnositelja da za tri trgovačka društva pribavi protupravnu imovinsku korist u smislu članka 291. KZ-a:110/97:
»a) Tako prvostupanjski sud uopće nije na sasvim jasan i određen način obrazložio na temelju kojih to dokaza i zbog čega nalazi utvrđenim da je optuženik postupao u namjeri da ovim pravnim osobama pribavi znatnu protupravnu imovinsku korist, već se poslužio uopćenim i paušalnim konstatacijama, navevši, pored ostalog, na listu 19. obrazloženja: 'Da je pouzdano utvrđeno da je okrivljenik postupio na način opisan u osuđujućem dijelu presude, da je njegova obrana sračunata na izbjegavanje njegove krivnje, te da je optuženik postupao u cilju pribavljanja znatne imovinske koristi za navedene druge pravne osobe.'
Prema tome, prvostupanjski sud je o toj odlučnoj činjenici propustio iznijeti sasvim određene i potpune razloge, jer uopće nije obrazložio:
(…)
– zbog čega se u opisanim radnjama optuženika, ako su bile protivne pravilima poslovanja, eventualno ne bi radilo o kaznenom djelu nesavjesnog gospodarskog poslovanja iz članka 291. KZ.«
I dalje:
»Ne samo da ničim na određen i potpun način nije obrazloženo, već ničim nije ni utvrđeno da bi optuženik postupao u namjeri da za ova tri trgovačka društva pribavi bilo kakvu protupravnu imovinsku korist.
(...)
Pri tome je potpuno nebitno da li je eventualno optuženik postupao nesavjesno, nepravilno, protivno propisima i pravilima poslovanja, jer se tu radi o objektivnim elementima ne samo kaznenog djela iz članka 292. KZ, već i kaznenog djela nesavjesnog gospodarskog poslovanja iz članka 291. KZ.
Međutim, subjektivni element tih kaznenih djela je različit, jer se kazneno djelo iz članka 292. KZ može počiniti isključivo sa izravnom namjerom za pribavljanje protupravne imovinske koristi, a te namjere nema u konkretnom slučaju, dok se, ako na strani optuženika te izravne namjere nema, u njegovim radnjama eventualno može raditi o kaznenim djelima nesavjesnog gospodarskog poslovanja iz članka 291. KZ, za koja djela je nastupila zastara kaznenog progona prije nego što je u ovom predmetu 6. studenoga 2006. godine podnesena optužnica.«
87. Nadležni žalbeni sud prikazao je u obrazloženju drugostupanjske presude te žalbene navode podnositelja ovako:
»Bitna povreda odredaba