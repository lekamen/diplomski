372. Naime, u presudi broj: I Kž-Us 14/09-3 od 21. siječnja 2010. Vrhovni sud je djelomično prihvatio žalbu optuženika te je preinačio prvostupanjsku presudu u pravnoj oznaci djela i izrekao »da je optuženik djelima za koja je pod toč. 1. i 2. izreke prvostupanjske presude oglašen krivim, počinio samo kazneno djelo primanja mita iz čl. 347. st. 1. Kaznenog zakona«. Mjerodavni dijelovi obrazloženja te presude glase:
»Prihvaćanjem žalbe optuženika M. O. u odnosu na povredu kaznenog zakona iz čl. 368. toč. 4. ZKP, Vrhovni sud Republike Hrvatske, kao drugostupanjski sud, nalazi da je presudom prvostupanjskog suda povrijeđen kazneni zakon na njegovu štetu jer u ovom konkretnom slučaju između kaznenih djela iz čl. 347. KZ i čl. 337. KZ ne postoji realni stjecaj, ... već se radi samo o kaznenom djelu primanja mita iz čl. 347. KZ.
Terećeno kazneno djelo primanja mita dovršeno je zahtijevanjem i primanjem dara te samo svaka daljnja radnja optuženika u vezi s primanjem mita prelazila bi okvire bića ovog kaznenog djela. Međutim, neobavljanje službene radnje, neprijavljivanje prekršaja i ne naplata prekršajne kazne, je posljedica primljenog mita i funkcionalno je povezana s njim i predstavlja fazu u nezakonitom postupanju. Primanje mita, iako nema sva obilježja kaznenog djela zlouporabe službenog položaja je poseban oblik tog kaznenog djela gdje počinitelj ima namjeru sebi ili drugom pribaviti imovinsku korist i to u vezi s vršenjem službe.
Kod pravog pasivnog podmićivanja radi se o dva funkcionalno povezana kaznena djela i u ovom konkretnom slučaju je radnja izvršenja djela jedna, jer policajac prima mito kako prekršitelja ne bi kaznio za učinjen prekršaj. Kazneno djelo primanja mita je svršeno primanjem poklona, a neobavljanje službene dužnosti je posljedica primljenog mita unutar nezakonitog postupanja. Naime, optuženik M. O. kao policajac, nakon što je utvrdio da je A. B. počinio prekršaje u prometu, radi oprosta učinjenih prekršaja, zatražio je da mu doveze građu za krovište njegove obiteljske kuće, što je on i učinio nakon tri dana po traženju policajca, a zbog čega mu nije naplatio prekršajnu kaznu niti protiv njega pokrenuo prekršajni postupak pa je kod primjene materijalnog prava utvrđenu kriminalnu djelatnost optuženika trebalo označiti samo kao kazneno djelo, primanja mita iz čl. 347. st. 1. KZ, tim više što je kazneno djelo primanja mita teže od kaznenog djela zlouporabe položaja i ovlaštenja.
Stoga je valjalo preinačiti prvostupanjsku presudu u pravnoj oznaci djela na način učinjen pod toč. I. izreke ove presude.«
373. U slučaju INA-MOL Županijski sud u Zagrebu pošao je od toga da je kazneno djelo primanja mita započelo zaključenjem korupcijskog sporazuma, ali obuhvaća i operativni način na koji je podnositelj utjecao na članove Vlade radi sklapanja spornih ugovora, samo sklapanje ugovora, kasnije sklapanje fiktivnih ugovora između stranih društava radi isplate podnositelju dogovorenog iznosa mita u dvije rate (od kojih je jedna isplaćena, a druga nije), kao i primanje mita. Vrhovni sud se u drugostupanjskoj presudi na to nije posebno osvrnuo. U nedostatku ocjene Vrhovnog suda o tom pitanju, ostaje dojam da je obrazloženje Županijskog suda u Zagrebu (prema kojem bi u slučaju INA-MOL bila riječ o jednoj radnji izvršenja kaznenog djela primanja mita) zapravo trebalo poslužiti tome da se opravda navođenje u pravomoćnoj izreci prvostupanjske presude svega što se u slučaju INA-MOL zbivalo od trenutka dogovora do (vremenski udaljenog) primanja mita.
374. U svjetlu tih zapažanja, na Ustavnom sudu je da upozori na potrebu jasne, dosljedne i jednoznačne sudske prakse kad je riječ o kvalifikaciji kaznenog djela primanja mita odnosno o stjecaju tog djela s drugim korupcijskim kaznenim djelima.
3) Interes Republike Hrvatske i korupcijska kaznena djela
375. Županijski sud u Zagrebu u pravu je kad u presudi ističe da je nepodmitljivost neizostavni element dužnosti koju obavlja predsjednik Vlade. Taj sud u presudi naglašava da su