123 11.11.2015 Pravilnik o izdavanju Europske profesionalne kartice
MINISTARSTVO RADA I MIROVINSKOGA SUSTAVA
2342
Na temelju članka 66. stavka 3. Zakona o reguliranim profesijama i priznavanju inozemnih stručnih kvalifikacija (»Narodne novine«, broj 82/15; u daljnjem tekstu: Zakon) ministar nadležan za rad donosi
PRAVILNIK
O IZDAVANJU EUROPSKE PROFESIONALNE KARTICE
I. OPĆE ODREDBE
Članak 1.
Ovim se Pravilnikom osigurava provedba Provedbene uredbe Komisije (EU) 2015/983 od 24. lipnja 2015. o postupku za izdavanje europske strukovne iskaznice i primjeni mehanizma upozoravanja u skladu s Direktivom 2005/36/EZ Europskog parlamenta i Vijeća (Tekst značajan za EGP) (u daljnjem tekstu: Provedbena uredba) te se u pravni poredak Republike Hrvatske prenosi Direktiva 2005/36/EZ Europskog parlamenta i Vijeća od 7. rujna 2005. o priznavanju stručnih kvalifikacija (Tekst značajan za EGP) (SL L 255, 30. 9. 2005.) kako je zadnje izmijenjena i dopunjena Direktivom 2013/55/EU Europskog parlamenta i Vijeća od 20. studenoga 2013. o izmjeni Direktive 2005/36/EZ o priznavanju stručnih kvalifikacija i Uredbe (EU) br. 1024/2012 o administrativnoj suradnji putem Informacijskog sustava unutarnjeg tržišta (»Uredba IMI«) (Tekst značajan za EGP) (SL L 354, 28. 12. 2013).
Članak 2.
(1) Ovim se Pravilnikom propisuje postupak izdavanja Europske profesionalne kartice (u daljnjem tekstu: EPC kartica) u profesijama navedenim u Prilogu I. Provedbene uredbe te se utvrđuje popis nadležnih tijela koja su, sukladno posebnim propisima, nadležna za izdavanje EPC kartice.
(2) Na pitanja koja nisu uređena ovim Pravilnikom, a koja se odnose na pravila za postupak izdavanja EPC kartice, na odgovarajući se način primjenjuju odredbe Provedbene uredbe.
(3) Pojmovi koji se koriste u ovom Pravilniku imaju isto značenje kao i u Zakonu.
Članak 3.
(1) EPC kartica izdaje se za neometano pružanje usluga i obavljanje profesije na privremenoj i povremenoj osnovi te u svrhu ostvarivanja poslovnog nastana na području država članica.
(2) Izdana EPC kartica zamjenjuje izjavu iz članka 7. Zakona, odnosno rješenje o priznavanju inozemne stručne kvalifikacije iz članka 20. Zakona.
Članak 4.
Zahtjev za izdavanje EPC kartice može podnijeti nositelj stručne kvalifikacije koji je u Republici Hrvatskoj stekao stručne kvalifikacije i/ili ispunjava sve uvjete za obavljanje profesije u Republici Hrvatskoj.
Članak 5.
(1) Zahtjev iz članka 4. ovoga Pravilnika podnosi se nadležnom tijelu.
(2) Nadležno tijelo za profesije medicinskih sestara odgovornih za djelatnost opće njege, farmaceute i fizioterapeute je ministarstvo nadležno za zdravlje.
(3) Nadležno tijelo za profesiju agenta posredovanja u prometu nekretnina je ministarstvo nadležno za gospodarstvo.
(4) Nadležno tijelo za profesiju gorskih vodiča je ministarstvo nadležno za turizam.
II. POSTUPAK IZDAVANJA EPC KARTICE
Članak 6.
(1) Zahtjev za izdavanje EPC kartice podnosi se putem odgovarajućeg elektroničkog obrasca na temelju kojeg će se otvoriti osobni zaštićeni račun u koji će podnositelj zahtjeva unijeti potrebne osobne podatke i traženu dokumentaciju navedenu u Prilogu II. Provedbene uredbe, a nakon čega će mu se automatski kreirati IMI dosje.
(2) Nadležno tijelo provjerava je li podnositelj zahtjeva poslovno nastanjen u Republici Hrvatskoj i jesu li podneseni dokumenti izdani u Republici Hrvatskoj vjerodostojni i valjani. Ako postoje opravdane sumnje, nadležno tijelo može izvršiti provjeru kod odgovarajućeg tijela koje je izdalo dokument ili od podnositelja zahtjeva zatražiti ovjerene preslike dokumenata.
(3) U slučaju da nositelj stručne kvalifikacije naknadno podnese novi zahtjev za izdavanje EPC kartice, nadležno tijelo ne može zahtijevati ponovno podnošenje dokumentacije koja je već sadržana u njegovom IMI dosjeu, a koja je još valjana.
(4) Nadležno tijelo dužno je najkasnije u roku od 7 dana od dana primitka zahtjeva potvrditi primitak zahtjeva i po potrebi obavijestiti podnositelja zahtjeva o dokumentaciji koja nedostaje.
Članak 7.