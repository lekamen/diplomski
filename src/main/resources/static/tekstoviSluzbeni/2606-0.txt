140 30.12.2015 Uredba o mjesečnom iznosu naknade za ugroženog kupca energenata, načinu sudjelovanja u podmirenju troškova energenata korisnika naknade i postupanju nadležnih centara za socijalnu skrb
VLADA REPUBLIKE HRVATSKE
2607
Na temelju članka 94.a stavka 4. Zakona o socijalnoj skrbi (»Narodne novine«, br. 157/13, 152/14 i 99/15), Vlada Republike Hrvatske je na sjednici održanoj 30. prosinca 2015. godine donijela
UREDBU
O MJESEČNOM IZNOSU NAKNADE ZA UGROŽENOG KUPCA ENERGENATA, NAČINU SUDJELOVANJA U PODMIRENJU TROŠKOVA ENERGENATA KORISNIKA NAKNADE I POSTUPANJU NADLEŽNIH CENTARA ZA SOCIJALNU SKRB
I. OPĆE ODREDBE
Članak 1.
Ovom Uredbom propisuje se visina naknade za ugroženog kupca energenata, način sudjelovanja u podmirenju troškova energenata korisnika prava na naknadu za ugroženog kupca energenata te postupanje nadležnih centara za socijalnu skrb vezano uz priznanje prava na naknadu za ugroženog kupca energenata.
II. VISINA NAKNADE ZA UGROŽENOG KUPCA ENERGENATA
Članak 2.
(1) Naknada za ugroženog kupca energenata određuje se u iznosu do najviše 200,00 kuna mjesečno.
(2) Na temelju utvrđenog statusa ugroženog kupca, korisniku prava na naknadu za ugroženog kupca energenata pripada pravo na sufinanciranje troškova električne energije u mjesečnoj visini koja je određena stavkom 1. ovoga članka.
(3) Pravo na sufinanciranje troškova električne energije iz stavka 2. ovoga članka ostvaruje se na način propisan ovom Uredbom, a na temelju rješenja o priznanju prava na naknadu za ugroženog kupca energenata (u daljnjem tekstu: Rješenje), koje donosi nadležni centar za socijalnu skrb.
(4) Rješenje obvezno sadrži i osobni identifikacijski broj korisnika prava na naknadu za ugroženog kupca energenata.
III. NAČIN SUDJELOVANJA U PODMIRENJU TROŠKOVA ELEKTRIČNE ENERGIJE
Članak 3.
Na temelju Rješenja korisnik prava na naknadu za ugroženog kupca energenata ima pravo na subvencioniranje troškova električne energije u mjesecu u kojem je priznato pravo te svaki sljedeći mjesec, sve dok mu nadležni centar za socijalnu skrb rješenjem ne utvrdi prestanak prava na naknadu za ugroženog kupca energenata.
Članak 4.
(1) Korisnik prava na naknadu za ugroženog kupca energenata dužan je u nadležnom centru za socijalnu skrb preuzeti Rješenje iz članka 3. ove Uredbe.
(2) Iznimno od stavka 1. ovoga članka, ako za to postoje opravdani razlozi, centar za socijalnu skrb dostavu Rješenja iz članka 3. ove Uredbe izvršit će na drugi prikladan način sukladno zakonu kojim se uređuje opći upravni postupak.
Članak 5.
(1) Pravo na subvenciju troškova električne energije može se iskoristiti prilikom plaćanja računa za troškove električne energije u poslovnicama Financijske agencije za svaki pojedini mjesec u roku od šest mjeseci od isteka mjeseca na koji se pravo na subvenciju troškova električne energije odnosi.
(2) Pravo na subvenciju troškova električne energije može se iskoristiti za plaćanje troškova električne energije za mjesec na koji se subvencija odnosi ili za bilo koji drugi mjesec.
(3) Poslovnica Financijske agencije evidentira činjenicu da je korisnik iskoristio pravo na subvenciju troškova električne energije za pojedini mjesec.
Članak 6.
(1) Nadležni centri za socijalnu skrb putem ministarstva nadležnog za poslove socijalne skrbi dostavljat će u elektronskom obliku svakog prvog dana u mjesecu Financijskoj agenciji podatke o korisnicima koji su na taj dan, na temelju rješenja nadležnog centra za socijalnu skrb evidentirani kao korisnici prava na naknadu za ugroženog kupca energenata.
(2) Nadležni centri za socijalnu skrb putem ministarstva nadležnog za poslove socijalne skrbi dostavljat će Financijskoj agenciji na dnevnoj osnovi, u elektronskom obliku, podatke o novim korisnicima prava na naknadu za ugroženog kupca energenata kojima je nakon prvog dana u mjesecu rješenjem nadležnog centra za socijalnu skrb priznato to pravo te izmijenjene podatke o postojećim korisnicima prava na naknadu za ugroženog kupca energenata.
(3) Prava i obveze ministarstva nadležnog