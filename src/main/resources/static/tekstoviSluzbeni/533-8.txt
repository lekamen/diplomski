 programu i pristaju na daljnje praćenje sigurnosti primjene lijeka te da odnos rizika i koristi opravdava primjenu lijeka u dozama i na način koji je predviđen predloženim programom.
(4) Podnositelj zahtjeva dužan je najmanje jednom godišnje izvijestiti Središnje etičko povjerenstvo i Ministarstvo o provedbi programa, s naglaskom na sigurnost primjene lijeka.
(5) Podnositelj zahtjeva dužan je o završetku programa izvijestiti Središnje etičko povjerenstvo i Ministarstvo u roku od 90 dana od dana završetka programa.
Članak 31.
(1) U postupku podnošenja zahtjeva Agenciji za odobravanje provođenja neintervencijskog ispitivanja, te ishođenja mišljenja Središnjeg etičkog povjerenstva, podnositelj zahtjeva obvezan je dostaviti sljedeću dokumentaciju:
– zahtjev na hrvatskom jeziku, uz potpis odgovorne osobe podnositelja zahtjeva; zahtjev treba sadržavati ime i adresu naručitelja ispitivanja, ime i adresu podnositelja zahtjeva te popis glavnih ispitivača i ustanova u kojima će se neintervencijsko ispitivanje provoditi,
– plan ispitivanja s naznakom oznake plana ispitivanja, verzije i datuma verzije plana ispitivanja,
– test-listu ispitanika,
– rješenje o odobrenju za stavljanje lijeka u promet, ako je primjenjivo,
– odobreni sažetak opisa svojstava lijeka i uputa o lijeku na hrvatskom jeziku,
– informirani pristanak za bolesnika na hrvatskom jeziku uz naznaku verzije informiranog pristanka i datuma verzije,
– izvornik informiranog pristanka za bolesnika na engleskom jeziku, ako je primjenjivo,
– financijski plan ispitivanja,
– dokaz o uplati troškova u postupku davanja mišljenja Središnje etičkog povjerenstva i davanja odobrenja za provođenje neintervencijskog ispitivanja.
(2) Podnositelj zahtjeva obvezan je, osim dokumentacije iz stavka 1. ovoga članka, Središnjem etičkom povjerenstvu dostaviti:
– ispunjeni obrazac iz Priloga VI. koji je otisnut uz ovaj Pravilnik i čini njegov sastavni dio.
(3) Podnositelj zahtjeva obvezan je, osim dokumentacije iz stavka 1. ovoga članka, Agenciji dostaviti:
– ispunjeni obrazac iz Priloga VII. koji je otisnut uz ovaj Pravilnik i čini njegov sastavni dio,
– mišljenje Središnjeg etičkog povjerenstva o neintervencijskom ispitivanju,
– dokaz o uplaćenoj upravnoj pristojbi.
(4) Središnje etičko povjerenstvo obvezno je dati pisano mišljenje o prihvatljivosti ili neprihvatljivosti predloženoga neintervencijskog ispitivanja u roku od 30 dana od dana zaprimanja urednog zahtjeva.
(5) Urednim zahtjevom, u smislu ovoga Pravilnika, podrazumijeva se predaja potpune dokumentacije propisane u stavku 1. ovoga članka.
(6) Središnje etičko povjerenstvo je dužno u roku od 5 dana od primitka zahtjeva, pisanim putem (elektroničkim putem ili telefaksom) obavijestiti podnositelja zahtjeva da predana dokumentacija nije potpuna. U protivnom smatra se da je predani zahtjev uredan.
(7) Središnje etičko povjerenstvo obvezno je u pisanom obliku dostaviti Agenciji i Ministarstvu obavijest o danom mišljenju o prihvatljivosti provođenja neintervencijskog ispitivanja.
(8) Po zaprimanju urednog zahtjeva Agencija je obvezna u roku od 30 dana odobriti ili uskratiti odobrenje za provođenje neintervencijskog ispitivanja.
(9) Urednim zahtjevom, u smislu ovoga Pravilnika, podrazumijeva se predaja potpune dokumentacije propisane u stavku 1. ovoga članka.
(10) Agencija je dužna u roku od 5 dana od primitka zahtjeva, pisanim putem (elektroničkim putem ili telefaksom) obavijestiti podnositelja zahtjeva ako utvrdi da predana dokumentacija nije potpuna. U protivnom smatra se da je predani zahtjev uredan.
(11) Ako u roku iz stavka 8. ovoga članka Agencija ne da ili ne uskrati odobrenje, smatrat će se da je ono dano i ispitivanje može započeti.
(12) Rješenje o provođenju neintervencijskog ispitivanja Agencija je obvezna dostaviti podnositelju zahtjeva, Ministarstvu i Hrvatskom zavodu za zdravstveno osiguranje.
(13) Za slučaj iz stavka 11. ovoga članka, podnositelj zahtjeva dužan je dostaviti Ministarstvu i Hrvatskom zavodu za zdravstveno osiguranje