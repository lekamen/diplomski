 sati dnevno.
Trudnica, roditelj s djetetom do tri godine starosti i samohrani roditelj s djetetom do šest godina starosti te radnik koji radi u nepunom radnom vremenu može raditi u preraspodijeljenom punom ili nepunom radnom vremenu iz stavka 4. ovog članka, samo ako dostavi Poslodavcu pisanu izjavu o dobrovoljnom pristanku na takav rad.
Inspektor rada zabranit će ili ograničiti preraspodijeljeno radno vrijeme, ako je isto protivno odredbama Zakona ili ako iz nalaza i mišljenja pribavljenog od ovlaštenog liječnika, odgovarajućom primjenom odredbe članka 45. stavka 4. Zakona o radu, proizlazi da takav rad ugrožava zdravlje, radnu sposobnost i sigurnost radnika.
O preraspodjeli radnog vremena, poslodavac je dužan obavijestiti radnike 8 dana prije početka rada po preraspodjeli radnog vremena.
15. Skraćeno radno vrijeme
Članak 55.
Poslovi na kojima ni uz primjenu mjera zaštite na radu nije moguće zaštiti radnike od štetnih utjecaja, jesu oni koje je odredio ministar nadležan za rad.
Poslodavac će radniku iz prethodnog stavka omogućiti da dio radnog vremena, najduže do punog radnog vremena, radi na drugim poslovima koji nemaju štetnog utjecaja na zdravlje radnika.
16. Prekovremeni rad
Članak 56.
U slučaju više sile, izvanrednog povećanja opsega rada i u drugim sličnim slučajevima prijeke potrebe, radnik na zahtjev nadređenog rukovoditelja mora raditi duže od punog, odnosno nepunog radnog vremena (prekovremeni rad), najviše do deset (10) sati tjedno, odnosno sto osamdeset sati godišnje.
Prekovremeni rad ne smije se narediti radniku kojem je po Zakonu o radu zabranjen prekovremeni rad.
Trudnica, majka s djetetom do tri (3) godine i samohrani roditelj s djetetom do šest (6) godina može raditi prekovremeno samo ako dostavi poslodavcu pisanu izjavu o dobrovoljnom pristanku na takav rad, osim u slučaju više sile.
O hitnom prekovremenom radu radnika, poslodavac je obvezan pismeno izvijestiti najkasnije jedan dan unaprijed, osim u slučaju prijeke potrebe koja se nije mogla predvidjeti.
17. Noćni rad
Članak 57.
Noćnim radom smatra se rad između 22:00 sata i 06:00 sati ujutro idućeg dana.
Za malodobne se noćnim radom smatra rad između 19:00 sati navečer i 06:00 sati ujutro idućeg dana.
Ako je rad organiziran u smjenama mora se osigurati izmjena smjena tako da radnik radi noću neprekidno najviše jedan (1) tjedan.
18. Rad nedjeljom, blagdanom i smjenski rad
Članak 58.
Rad nedjeljom ili blagdanom je onaj rad koji je u te dane započeo između 0 i 24 h i u ovome periodu, dok se smjenskim radom smatra rad u najmanje dvije (2) smjene s punim dnevnim radnim vremenom.
V. ODMORI I DOPUSTI
1. Stanka
Članak 59.
Radnik koji radi najmanje šest sati dnevno i maloljetnik koji radi najmanje četiri i pol sata dnevno, imaju svakog radnog dana pravo na odmor (stanku) od najmanje 30 minuta.
Vrijeme odmora iz prethodnog stavka ubraja se u radno vrijeme i poslodavac ga ne može odrediti u prva dva (2) sata nakon početka radnog vremena niti u zadnja dva (2) sata prije završetka radnog vremena.
Radnik koji radi puno radno vrijeme koristit će 30-minutnu stanku za odmor u tijeku dana, prema rasporedu za određenu organizacijsku cjelinu poslodavca, na temelju odluke poslodavca i takvu stanku uskladit će se s potrebama procesa rada.
2. Dnevni odmor
Članak 60.
Tijekom svakog vremenskog razdoblja od dvadeset četiri sata radnik ima pravo na dnevni odmor u trajanju od najmanje dvanaest (12) sati neprekidno.
Radnik ne smije raditi više od dvanaest (12) sati neprekidno, uključujući redovan i prekovremeni rad, osim u slučaju više sile (nesreće, elementarne nepogode, požara i sl.) ili bilo koje hitne intervencije u cilju sprečavanja moguće štete.
3. Tjedni odmor
Članak 61.
Radnik ima pravo na tjedni odmor u neprekidnom trajanju od najmanje 24 sata, kojem se pribraja dnevni odmor propisan Zakonom o radu.
Tjedni odmor radnik će koristiti nedjeljom.
U slučaju prijeke potrebe da radnik radi na dan tjednog odmora, osigurava mu se korištenje tjednog odmora tijekom sljedećeg tjedna.