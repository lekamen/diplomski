 zaštite interesa i sigurnosti Republike Hrvatske koje predviđa članak 10. Zakona o privatizaciji INA-e, a koji su bili obvezujući za Vladu u trenutku sklapanja spornih ugovora) od onoga što je stvar političke odluke Vlade i njezine političke odgovornosti za koju sudovi nisu nadležni (primjerice, unatoč tome što nije prekršila članak 10. Zakona o privatizaciji INA-e, je li Vlada donijela pogrešnu odluku s obzirom na to da je u trenutku sklapanja ugovora bilo prostora da se ne ide u izmjene međudioničarskog ugovora jer je ovaj potonji za Republiku Hrvatsku povoljniji).
411. S obzirom na ta stajališta Vrhovnog suda, kao i prethodna razmatranja, na ovom mjestu treba utvrditi sljedeće: Zakon o privatizaciji INA-e, koji sudovi nisu osporili s aspekta ustavnosti, nesporno ima legitimni cilj, a izrijekom propisuje mehanizme zaštite interesa i sigurnosti Republike Hrvatske, te ih razrađuje ovisno o udjelu države u temeljnom kapitalu INA-e, sve do pravila zlatne dionice. Time Zakon o privatizaciji INA-e ujedno definira i zaštićeno područje interesa države kad je riječ o INA-i (za prethodno utvrđenje nije relevantno pitanje jesu li takve zakonske zaštitne klauzule vezane uz INA-u danas dopustive za Republiku Hrvatsku s aspekta prava Europske unije).
U takvim okolnostima, ako je Vlada sklapajući sporne ugovore ostala u granicama ovlasti koje joj je priznao Zakon o privatizaciji INA-e i poštovala taj zakon, onda se ne može Vladi prebacivati u sudskom kaznenom postupku da je postupala protivno interesima Republike Hrvatske, ili da je sklapanje spornih ugovora moralo biti uvjetovano (»motivirano«) zaštitom (strateških) interesa Republike Hrvatske, ili da nije smjela dopustiti prevladavajući utjecaj inozemne pravne osobe nad INA-om, itd. Sva su ta pitanja u tom slučaju povezana s političkom odlukom Vlade koja za sobom povlači njezinu političku odgovornost. Kazneni postupci nisu mjesto za kažnjavanje političkih pogrešaka (pod uvjetom da je o njima riječ), kao što je to istaknuto u Rezoluciji Vijeća Europe (v. točke 398. i 399.).
412. Kad je riječ o samim ugovorima koje je Vlada sklopila s MOL-om, poznato je stajalište ESLJP-a o prevlasti viših državnih interesa nad ugovornim obvezama, izraženo u presudi Stran Greek Refineries i Stratis Andreadis protiv Grčke (presuda, 9. prosinca 1994., zahtjev br. 13427/87):
»72. Sud ne dvoji kako je bilo potrebno da demokratska grčka država raskine ugovor za koji je smatrala da ide na štetu njezinih gospodarskih interesa. Štoviše, prema sudskoj praksi međunarodnih sudova i arbitražnih sudišta, svaka država ima suverenu ovlast izmijeniti, pa čak i raskinuti ugovor sklopljen s privatnim osobama, uz uvjet da plati odštetu (arbitražna odluka u predmetu Shufeldt 24. srpnja 1930., Reports of International Arbitral Awards, Liga naroda, sv. II, str. 1095.). Time se u isto vrijeme izražava priznanje da viši interesi države imaju prednost nad ugovornim obvezama i uzima u obzir potreba očuvanja pravedne ravnoteže u ugovornom odnosu.«
413. Kad je riječ o individualnoj kaznenoj odgovornosti podnositelja za primanje mita, što je trebao biti jedini predmet ispitivanja (dokazivanja) u provedenom kaznenom postupku, a uzimajući u obzir sve okolnosti ovog slučaja, Ustavni sud mora zaključiti: temeljni problem slučaja INA-MOL proizlazi iz načina na koji je sud postavio dokazni postupak odnosno dokazivanje primanja mita u podnositeljevu slučaju. Ta se ocjena obrazlaže u sljedećim točkama obrazloženja ove odluke.
3.2. Ocjene i načelna stajališta Ustavnog suda
414. Kad se podrobnije razmotri način na koji je prvostupanjski kazneni sud pristupio dokazivanju da je podnositelj u svojstvu predsjednika Vlade primio mito u slučaju INA-MOL, mora se doći do zaključka da se taj sud poslužio nedopuštenom metodom dokazivanja. To se najbolje vidi iz ovog njegova utvrđenja (str. 191. prvostupanjske presude):
»... Da nisu zaključeni Ugovori koji su suprotni interesima Republike Hrvatske, a u korist MOL-a, ne bi bilo nikakvog razloga za