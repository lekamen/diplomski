 glavnoj raspravi radi saslušanja je moguće i ne bi bitno ugrozilo njegovo opće zdravstveno stanje.
8. S obzirom na veliki otpor i negativizam koji majka ispitanika, privremena skrbnica pokazuje prema ovom postupku, preporučam Sudu razmotriti mogućnost eventualne odgode cijelog postupka dok ga sama obitelj ispitanika zatraži, jer u ovom trenutku djeluje kao okidač za gotovo paranoidnu reakciju sa vjerojatno štetnim posljedicama za sve sudionike.«
3.4. 1. ožujka 2013. upućen je podnesak prvostupanjskom sudu kojim ga se obavještava da je L. K., odvjetnica u I. G. (u daljnjem tekstu: punomoćnica) opunomoćena za zastupanje podnositelja u ovom konkretnom predmetu, uz koji je dostavljena potpisana punomoć podnositelja. Punomoćnica je tom prilikom zamolila prvostupanjski sud za odgodu ročišta zakazanog za 5. ožujka 2013., jer je istog dana morala prisustvovati raspravi pred Općinskim kaznenim sudom u Z.
3.5. Prvostupanjski sud nije uvažio zamolbu punomoćnice te je 5. ožujka 2013. održao drugo ročište na koje je pristupio punomoćnik predlagatelja, dok za podnositelja nitko, iako je dostava bila uredno iskazana. Na ročištu je pročitan podnesak punomoćnice, koji je prvostupanjski sud odbio uz obrazloženje kako nema urednu punomoć za zastupanje podnositelja.
3.6. Sljedeći dan, telefonskim putem, uređujući sudac izvijestio je punomoćnicu podnositelja da nije priznao dostavljenu punomoć jer je podnositelju imenovana posebna skrbnica za zastupanje, stoga podnositelj ne može izdati punomoć i odvjetniku za zastupanje. Iz tog razloga rasprava nije odgođena niti je dostavljana odluka punomoćnici podnositelja. Zbog navedenog punomoćnica je zatražila izuzeće uređujućeg suca.
3. 7. 13. ožujka 2013. prvostupanjski sud donio je rješenje broj: 9-Su-101/2013-3., kojim je odbio zahtjev punomoćnice za izuzeće suca. U obrazloženju rješenja, između ostaloga, navodi se kako je stajalište suda da podnositelj, dok god nije pravomoćno lišen poslovne sposobnosti, ima pravo izabrati punomoćnika iz reda odvjetnika, stoga se sudska pismena imaju dostavljati i tako izabranom punomoćniku. Okolnost da sudac nije priznao urednu punomoć podnositelja izdanu punomoćnici, nije razlog za izuzeće, već eventualno razlog za žalbu protiv meritorne odluke. Budući da je podnositelju imenovan poseban skrbnik koji je uredno pozvan na ročište nema mjesta kvalifikaciji da je pravo podnositelja na pristup sudu povrijeđeno.
4. Prvostupanjski sud donio je rješenje broj: R1-74/12-14 od 5. ožujka 2013. (u daljnjem tekstu: prvostupanjsko rješenje), kojim je u potpunosti lišio podnositelja poslovne sposobnosti.
U obrazloženju rješenja navodi se kako slijedi:
»U odgovoru na prijedlog poseban skrbnik D. K. – D. K. navodi da se protivi prijedlogu i da smatra da je D. K. sposoban brinuti se o sebi, ne u potpunosti, ali uglavnom sve može sam. Navodi se da je protustranka njen sin koji sve radi koliko može na zemlji, a i u kući zna nešto pomoći. Zna usisavati i prašiti. D. je završio 8 razreda osnovne škole, a poslije škole nije nigdje radio. Od Centra za socijalnu skrb mjesečno prima 1.250,00 kn invalidninu, a osim toga nema nikakvih prihoda niti imovine.
U dokaznom postupku sud je saslušao protustranku D. K., izvršio je uvid u: socijalnu anamnezu Centra za socijalnu skrb S., nalaz i mišljenje Zavoda za socijalnu skrb V. od 20.04.2012. godine, nalaz i mišljenje I. stupanjskog tijela vještačenja od 06.03.1999. godine, rješenje HZMO od 17.07.2003. godine, psihologijski nalaz od 10.12.2002. godine, povijest bolesti, nalaz doktora R. N., psihijatra Bolnice za djecu i mladež, rodni list protustranke i u nalaz i mišljenje sudskog vještaka E. K.
Protustranka D. K. naveo je u svom iskazu da je završio 8 razreda osnovne škole u S. po prilagođenom programu. Poslije škole nigdje nije radio. Ne osjeća se sposobnim za neki fizički posao jer nema snage u desnoj ruci i desnoj nozi zbog čega i teže hoda. U slobodno vrijeme sluša radio i gleda televiziju, a zna čitati knjige. Pomaže majci u poslovima na zemlji