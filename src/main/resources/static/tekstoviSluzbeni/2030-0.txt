104 30.09.2015 Pravilnik o obavljanju gospodarskog ribolova na moru pelagijskom koćom
MINISTARSTVO POLJOPRIVREDE
2031
Na temelju članka 9. stavka 1. točke 1. i 2., članka 19. stavka 1. Zakona o morskom ribarstvu (»Narodne novine« 81/13, 14/14 i 152/14) ministar poljoprivrede donosi
PRAVILNIK
O OBAVLJANJU GOSPODARSKOG RIBOLOVA NA MORU PELAGIJSKOM KOĆOM
Opće odredbe
Članak 1.
Ovim Pravilnikom propisuju se konstrukcijsko-tehničke osobine, način upotrebe, namjena i prostorno vremenska ograničenja upotrebe pelagijske povlačne mreže – koće (u daljnjem tekstu: pelagijska koća) u ribolovnom moru Republike Hrvatske.
Pojmovnik
Članak 2.
Pojedini pojmovi u ovom pravilniku imaju sljedeće značenje:
– »sitna plava riba« podrazumijeva sljedeće vrste: iglica (Belone belone gracilis), inćun (Engraulis encrasicolus), papalina (Sprattus sprattus), lokarda (Scomber japonicus), skuša (Scomber scombrus), srdela (Sardina pilchardus), srdela golema (Sardinella aurita) i šaruni (Trachurus trachurus i Trachurus mediterraneus);
– »vreća« – mrežni element koji se nalazi na završnom dijelu tijela pelagijske koće, a služi za sakupljanje ulova;
– »širilice« – hidrodinamičke naprave od čvrstog materijala koje služe za omogućavanje horizontalnog otvaranja mreže u slučaju povlačenja pelagijske koće jednim plovilom.
Konstrukcijsko-tehničke osobine, način upotrebe i namjena pelagijske koće
Članak 3.
(1) Pelagijska koća je ribolovni alat koji se povlači u stupcu morske vode od površine do neposredno iznad morskog dna uz uporabu jednog ili dva plovila, a namijenjena je za ribolov sitne plave ribe.
(2) Pelagijska koća sastoji se od mrežnih elemenata (krila, tijelo i vreće te užadi koja povezuje mrežne elemente), sustava plovaka i tegova koji omogućava okomito otvaranje mreže i sustava za povezivanje, širenje i povlačenje.
(3) Veličina oka mrežnog tega vreće pelagijske koće ni na jednom dijelu ne smije biti manja od 20 milimetara niti veća od 24 milimetara.
(4) U obavljanju ribolova pelagijskom koćom nije dozvoljena upotreba zaštitnog pokrova (košulje) za vreću.
(5) U obavljanju ribolova pelagijskom koćom jednim plovilom dozvoljena je upotreba širilica.
(6) U obavljanju ribolova pelagijskom koćom dozvoljena je upotreba jednog pomoćnog plovila upisanog u povlasticu za gospodarski ribolov.
(7) Svaka širilica pelagijske koće mora biti neizbrisivo označena oznakom ribarskog plovila kojim se obavlja ribolov.
Prostorno-vremenska ograničenja upotrebe pelagijske koće
Članak 4.
(1) Ribolov pelagijskom koćom zabranjen je:
1. u unutarnjem ribolovnom moru Republike Hrvatske,
2. unutar pojasa od tri (3) nautičke milje od obale kopna ili otoka do položaja plovila u ribolovu i
3. oko hridi Jabuka unutar akvatorija od 12 morskih milja od subote 00.00 h do nedjelje 24.00 h.
(2) Ribolov pelagijskom koćom zabranjen je od 1. prosinca do 14. prosinca i od 24. prosinca do 14. siječnja.
Članak 5.
Ovaj Pravilnik stupa na snagu dan nakon dana objave u »Narodnim novinama«.
Klasa: 011-02/15-01/43
Urbroj: 525-13/1282-15-1
Zagreb, 23. rujna 2015.
Ministar Tihomir Jakovina, v. r.
