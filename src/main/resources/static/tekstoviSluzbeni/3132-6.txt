 svakom pojedinom slučaju povodom podnesene ustavne tužbe.
12.1. Osim toga, presudom ili rješenjem Visokog upravnog suda, koje on donosi na temelju članka 83. ZUS-a, mogu biti povrijeđena i neka specifična prava pojedinih donositelja općih akata. Tako primjerice, jedinici lokalne samouprave može biti ograničena ili narušena njihova Ustavom zajamčena samoupravna pozicija (članci 128. do 131. Ustava, v. rješenje Ustavnog suda broj: U-III-462/2010 od 10. rujna 2013., »Narodne novine« broj 120/13.), dok pojedinim visokoškolskim ustanovama može biti ograničena njihova Ustavom zajamčena autonomija iz članka 67. Ustava. Isto tako, pojedinim vjerskim zajednicama mogu biti ugrožena ustavna prava iz članka 15. Ustava, a političkim strankama prava na političko djelovanje.
Slijedom navedenog, donositelji općih akata pod navedenim su pretpostavkama ovlašteni podnijeti ustavnu tužbu, ali samo ako se njome traži zaštita protiv neustavnih zahvata u njihovo ustavno pravo (primjerice na lokalnu samoupravu, na autonomiju sveučilišta ili na slobodu vjeroispovijesti). Samo se u tom slučaju, dakle, donositeljima općih akata priznaje svojstvo nositelja ustavnih prava, a ne obveznika njihove zaštite.
2) Dopuštenost ustavnih tužbi u konkretnom slučaju
13. U konkretnom slučaju ustavnu tužbu je podnio donositelj općeg akta – Medicinski fakultet Sveučilišta u Zagrebu.
Prije svega, Ustavni sud ističe da je presuda u predmetu broj: U-III-4035/2013 donesena u prijelaznom razdoblju, nakon što je Visoki upravni sud postao nadležan za donošenje odluka u postupcima za ocjenu zakonitosti općih akata, a taj mu je predmet dostavljen na nadležno postupanje rješenjem Ustavnog suda.
U predmetu broj: U-III-2272/2015 presuda Visokog upravnog suda donesena je po službenoj dužnosti na temelju članka 83. stavka 2. ZUS-a.
Dakle, u oba slučaja Visoki upravni sud nije postupao na temelju članka 83. stavka 1. ZUS-a, te u oba predmeta ne postoji pojedinačna odluka javnopravnog tijela kojom bi nečije pravo ili pravni interes bili povrijeđeni. O tim je okolnostima Ustavni sud posebno vodio računa kod razmatranja ustavnih tužbi u ovom postupku.
13.1. U upravnosudskom postupku predmet osporavanja bili su PUPIZMF/07 i PUPIZMF/13 koji su doneseni na temelju članka 93. Zakona o znanstvenoj djelatnosti i visokom obrazovanju (»Narodne novine« broj 123/03., 198/03., 105/04., 174/04., 2/07. i 45/09.; u daljnjem tekstu: ZoZDVO) i članka 81. stavka 1. Statuta Sveučilišta u Zagrebu.
Članak 93. ZoZDVO-a glasi:
»Uvjeti za izbor u znanstveno-nastavna zvanja
Članak 93.
(1) U znanstveno-nastavno zvanje može biti izabrana osoba koja je upisana u Upisnik znanstvenika iz članka 23. ovoga Zakona sa znanstvenim zvanjem stečenim u odgovarajućem polju, ili koja ispunjava uvjete za stjecanje toga znanstvenog zvanja i uvjete u pogledu obrazovnoga, nastavnog i stručnog rada koje propisuje Rektorski zbor, ako ima potrebne psihofizičke osobine kao i druge uvjete propisane statutom sveučilišta. Znanstveno-nastavna zvanja upisuju se u upisnik iz članka 23. ovoga Zakona.
(2) Pristupnik može biti izabran u znanstveno-nastavno zvanje ako ispunjava uvjete za izbor u odgovarajuće znanstveno zvanje kako slijedi:
– docenta: znanstveni suradnik, viši znanstveni suradnik ili znanstveni savjetnik,
– izvanrednog profesora: viši znanstveni suradnik ili znanstveni savjetnik,
– redovitog profesora: znanstveni savjetnik,
– redovitog profesora u trajnom zvanju: znanstveni savjetnik u trajnom zvanju.
(3) Uvjeti Rektorskog zbora iz stavka 1. ovoga članka objavljuju se u ‘Narodnim novinama’. Način provjere ispunjavanja tih uvjeta te psihofizičkih osobina propisuje se statutom ili drugim općim aktom sveučilišta.
(4) Ako je izbor u zvanje redovitog profesora izvršen u nekoj od sastavnica sveučilišta, senat sveučilišta na kojemu je pokrenut postupak izbora potvrđuje izbor.«
Članak 81. stavak 1. Statuta Sveučilišta u Zagrebu, u mjerodavnom dijelu, glasi:
»Članak 81.
(1) Opći uvjeti za izbor u znanstvena, znanstveno-nastavna ...