 zadovoljavanje kriterija postavljenih od strane Europske komisije u odnosu na postizanje fiskalne održivosti.«
42. Nesporno je, međutim, i da realizacija prava na regres i božićnica, to jest njihova isplata predstavljaju javne troškove. Bez obzira na njihov kvantitativni udio u državnom proračunu, te isplate čine rashod koji u danim okolnostima utječe na deficit države. U obrazloženju ZUIMP-a i Uredbe/ID-ZUIMP uskrata njihove isplate tumači se kao ušteda koja pridonosi stabilizaciji državnog proračuna.
Sukladno navedenom, nesporno je postojanje javnog ili općeg interesa za uvođenje osporene mjere.
2) Je li mjera propisana ZUIMP-om i Uredbom/ID-ZUIMP razmjerna cilju koji se nastojao postići?
43. Utvrdivši postojanje legitimnog cilja u javnom interesu, Ustavni sud dalje je morao ispitati je li miješanje u imovinska prava adresata bilo razmjerno cilju koji se nastojao postići, odnosno je li postignuta pravedna ravnoteža između općih interesa zajednice i zahtjeva za zaštitom imovinskih prava adresata osporenih propisa, te je li nametnuta mjera za njih prekomjerni teret.
Razmjernost može postojati samo u slučaju ako propisana mjera nije restriktivnija no što je potrebno da bi se osiguralo ostvarenje legitimnog cilja.
43.1. Iz obrazloženja ZUIMP-a i Uredbe/ID-ZUIMP proizlazi da je država u cilju smanjenja javnih troškova na raspolaganju imala dvije mjere – ili privremeno uskratiti isplatu regresa i božićnice ili pristupiti smanjenju broja zaposlenih u javnim službama.
Podnošenjem prijedloga ZUIMP-a i donošenjem Uredbe/ID-ZUIMP Vlada se opredijelila za mjeru privremene uskrate isplate regresa i božićnice, smatrajući da se tom mjerom postiže zadovoljavajući ekonomski učinak, a da istodobno ne dolazi do smanjenja broja zaposlenih.
Sukladno tome, iako bi isplata regresa i božićnice pridonijela boljoj materijalnoj situaciji ovlaštenika tih povlastica, mjera privremene uskrate njihove isplate u svakom pogledu manje pogađa zaposlene u javnim službama negoli je to mjera smanjenja broja zaposlenih, koja ima trajne učinke. S tog se aspekta osporena mjera čini razumnom, razmjernom i uravnoteženom.
3) Nameće li osporena mjera prekomjerni teret za adresate ZUIMP-a i Uredbe/ID-ZUIMP?
44. U prethodnoj je točki Ustavni sud dijelom odgovorio i na pitanje nameće li osporena mjera prekomjerni teret za adresate ZUIMP-a i Uredbe/ID-ZUIMP. Ograničeno trajanje nametnute mjere u ovom je trenutku onaj bitni element opstojnosti pravedne ravnoteže zbog kojega je Ustavni sud ocijenio da osporena mjera u danim okolnostima ne čini prekomjerni teret za njezine adresate.
Međutim, opetovano daljnje produljivanje te mjere moglo bi utjecati na njezinu razmjernost. S jedne strane, postojanje općeg i javnog interesa teško se može opetovano dokazivati ponavljanjem istovrsnih razloga zbog kojih je mjera inicijalno uvedena. Drugo, kontinuirano nametanje istovrsne mjere u cilju stvaranja trajnog izvora uštede sredstava u državnom proračunu na ime javnih troškova, bez sadržajnog savjetovanja sa strankama kolektivnih ugovora u cilju iznalaženja prihvatljivih rješenja za obje strane, također bi moglo dovesti u pitanje načelo razmjernosti u danim okolnostima.
Ustavni sud dužan je naglasiti i sljedeće: eventualno daljnje opetovano produljivanje trajanja osporene mjere moglo bi dovesti i do toga da se cijeli problem vezan uz uskratu isplate regresa i božićnica pretvori u prvom redu u problem ostvarenja vladavine prava, osobito načela pravne sigurnosti, pravne izvjesnosti i pravne predvidljivosti, s kojim je najuže povezan i problem vjerodostojnosti obnašanja vlasti te povjerenja građana u nju. Ustavni sud u tom smislu upozorava na nužnost odgovornog pristupa državnih vlasti kad je riječ o zakonskim intervencijama u materijalna prava odnosno povlastice koji proizlaze iz kolektivnih ugovora. Te intervencije uvijek moraju pratiti jasnoća, preciznost, izvjesnost i predvidljivost njihova trajanja, kako bi pogođeni adresati bili u mogućnosti prilagoditi im svoje vlastito ponašanje i 