77 15.07.2015 Pravilnik o izmjenama Pravilnika o načinu i postupku privlačenja, oglašavanja i odabira za prijam u djelatnu vojnu službu i kadetsku službu
MINISTARSTVO OBRANE
1465
Na temelju članka 33. stavka 4., članka 36. stavka 3. i članka 41. stavka 5. Zakona o službi u Oružanim snagama Republike Hrvatske (»Narodne novine«, broj 73/13), donosim
PRAVILNIK
O IZMJENAMA PRAVILNIKA O NAČINU I POSTUPKU PRIVLAČENJA, OGLAŠAVANJA I ODABIRA ZA PRIJAM U DJELATNU VOJNU SLUŽBU I KADETSKU SLUŽBU
Članak 1.
U Pravilniku o načinu i postupku privlačenja, oglašavanja i odabira za prijam u djelatnu vojnu službu i kadetsku službu (»Narodne novine«, broj 158/13) članak 22. mijenja se i glasi:
»(1) Nakon provjere zdravstvenih, psihičkih, tjelesnih i sigurnosnih uvjeta kandidata za kadete, ustrojstvena jedinica Oružanih snaga nadležna za personalno upravljanje sastavlja popis kandidata za svaki pojedini studijski program koji sadrži sljedeće podatke: ime i prezime kandidata, datum rođenja i OIB. Popis kandidata dostavlja se povjerenstvu Ministarstva obrane koje utvrđuje prijedlog izbora kandidata za kadete.
(2) Nakon utvrđivanja prijedloga izbora kandidata za kadete, popis kandidata dostavlja se Središnjem prijavnom uredu Agencije za znanost i visoko obrazovanje radi provedbe daljnjeg postupka odabira za upis na prijavljene posebne studijske programe za potrebe Oružanih snaga.
(3) S kandidatima upisanim na posebne studijske programe za potrebe Oružanih snaga nadležna ustrojstvena jedinica Ministarstva obrane sklapa ugovore o kadetskoj službi.
(4) Nakon sklapanja ugovora o kadetskoj službi, kadeti se upućuju na pripremni kamp.«
Članak 2.
Članak 23. mijenja se i glasi:
»(1) Iznimno od članka 22. ovoga Pravilnika, nakon provjere zdravstvenih, psihičkih, tjelesnih i sigurnosnih uvjeta, popis kandidata za kadete – pilote koji su udovoljili provjerama dostavlja se Fakultetu prometnih znanosti Sveučilišta u Zagrebu radi provedbe daljnjeg postupka upisa na studij aeronautike, smjer – vojni pilot.
(2) Kandidati za kadete – pilote koji su zadovoljili kriterije odabirnog postupka Fakulteta prometnih znanosti Sveučilišta u Zagrebu upućuju se na selekcijsko letenje.
(3) Nadležna ustrojstvena jedinica Ministarstva obrane sklapa ugovore o provedbi selekcijskog letenja s kandidatima za kadete – pilote. Kandidati za kadete – pilote na selekcijskom letenju ocjenjuju se u skladu s programom selekcijskog letenja koji donosi zapovjednik Hrvatskoga ratnog zrakoplovstva i protuzračne obrane.
(4) Nakon provedenog selekcijskog letenja izrađuje se popis kandidata za kadete – pilote koji sadrži: ime i prezime kandidata, datum rođenja, OIB i ocjenu sa selekcijskog letenja. Popis se dostavlja ustrojstvenoj jedinici Oružanih snaga nadležnoj za personalno upravljanje.
(5) Popis kandidata iz stavka 4. ovoga članka ustrojstvena jedinica Oružanih snaga nadležna za personalno upravljanje dostavlja povjerenstvu Ministarstva obrane koje utvrđuje prijedlog izbora kandidata za kadete – pilote. Prijedlog izbora kandidata dostavlja se Fakultetu prometnih znanosti Sveučilišta u Zagrebu radi upisa na studij, a kandidati za kadete – pilote upućuju se na pripremni kamp.
(6) Nakon upisa na studij, nadležna ustrojstvena jedinica Ministarstva obrane s odabranim kandidatima za kadete – pilote sklapa ugovore o kadetskoj službi.«
Članak 3.
Članak 24. briše se.
Članak 4.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 023-03/15-04/5
Urbroj: 512-01-15-5
Zagreb, 3. srpnja 2015.
Ministar Ante Kotromanović, v. r.
