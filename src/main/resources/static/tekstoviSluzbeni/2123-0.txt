110 13.10.2015 Zakon o izmjenama i dopunama Zakona o zaštiti potrošača
HRVATSKI SABOR
2124
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O ZAŠTITI POTROŠAČA
Proglašavam Zakon o izmjenama i dopunama Zakona o zaštiti potrošača, koji je Hrvatski sabor donio na sjednici 25. rujna 2015. godine.
Klasa: 011-01/15-01/110 Urbroj: 71-05-03/1-15-2 Zagreb, 1. listopada 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O ZAŠTITI POTROŠAČA
Članak 1.
U Zakonu o zaštiti potrošača (»Narodne novine«, br. 41/14.) u članku 5. točkama 1. i 6. riječi: »porez na dodanu vrijednost« zamjenjuju se riječima: »poreze i druga javna davanja«.
Članak 2.
Iza članka 11. dodaje se naslov i članak 11.a koji glasi:
»Neželjene komunikacije putem telefona i/ili poruka
Članak 11.a
(1) Zabranjeno je upućivati pozive i/ili poruke putem telefona potrošačima koji su se upisali u registar potrošača koji ne žele primati pozive i/ili poruke u okviru promidžbe i/ili prodaje putem telefona.
(2) Registar iz stavka 1. ovoga članka vodi se pri Hrvatskoj regulatornoj agenciji za mrežne djelatnosti.
(3) Upis i/ili ispis iz registra iz stavka 1. ovoga članka obavljaju trgovci – operatori elektroničkih komunikacija.
(4) Ministar nadležan za poslove zaštite potrošača pravilnikom će propisati postupak upisa i ispisa te uvjete i način korištenja registra iz stavka 1. ovoga članka uz prethodno mišljenje Hrvatske regulatorne agencije za mrežne djelatnosti.«.
Članak 3.
U članku 12. stavak 1. mijenja se i glasi:
»(1) Za usluge popravaka i održavanja proizvoda, ako je vrijednost usluge veća od 500,00 kuna, trgovac je dužan potrošaču ispostaviti ponudu na trajnom mediju s opisom radova te potrebnog materijala i dijelova za popravak.«.
Iza stavka 2. dodaje se stavak 3. koji glasi:
»(3) Teret dokaza o ispostavljanju ponude iz stavka 1. ovoga članka je na trgovcu.«.
Članak 4.
U članku 13. stavak 2. mijenja se i glasi:
»(2) Ako trgovac nije ispunio ugovor, dužan je vratiti potrošaču uplaćeni predujam uvećan za zakonske zatezne kamate, računajući od dana primitka predujma do dana isplate, što je moguće prije, a najkasnije u roku od sedam dana od dana raskida ugovora.«.
Članak 5.
U članku 18. iza stavka 4. dodaje se stavak 5. koji glasi:
»(5) Odredbe stavka 4. ovoga članka ne primjenjuju se na ugovore sklopljene izvan poslovnih prostorija i ugovore sklopljene na daljinu iz dijela III. glave III. odjeljka I. ovoga Zakona te u slučajevima kada posebni oblik prodaje iz ovoga članka traje najdulje tri dana.«.
Članak 6.
Članak 19. mijenja se i glasi:
»Akcijska prodaja je prodaja određenih proizvoda po cijeni koja je niža od cijene tog proizvoda u redovnoj prodaji.«.
Članak 7.
Članak 21. mijenja se i glasi:
»(1) Sezonskim sniženjem smatra se prodaja proizvoda po sniženoj cijeni nakon proteka sezone.
(2) Ministar nadležan za poslove zaštite potrošača pravilnikom će propisati uvjete i način provođenja sezonskog sniženja iz stavka 1. ovoga članka.«.
Članak 8.
U članku 25. stavak 7. mijenja se i glasi:
»(7) U vezi s prigovorom, odnosno reklamacijom koja se odnosi na javne usluge, potrošač može pokrenuti sudski ili izvansudski postupak tek nakon što je iscrpio postupke iz stavka 5. ovoga članka ili postupak utvrđen zakonom kojim se uređuje opći upravni postupak u odnosu na zaštitu od postupanja pružatelja javnih usluga.«.
Članak 9.
U članku 44. stavak 2. mijenja se i glasi:
»(2) Ako trgovac ne ispuni ugovor u roku iz stavka 1. ovoga članka, dužan je o tome, bez odgađanja, pisanim putem obavijestiti potrošača.«.
Iza stavka 2. dodaje se novi stavak 3. koji glasi:
»(3) Potrošač ima pravo na raskid ugovora samo ako je dao trgovcu naknadni razumni rok za ispunjenje ugovora.«.
Dosadašnji stavak 3. postaje stavak 4.
Članak 10.
Iza članka 66. dodaje se naslov i članak 66.a koji glasi:
»Sklapanje ugovora o uslugama na daljinu putem telefona
Članak 66.a
(1) U slučaju sklapanja ugovora o