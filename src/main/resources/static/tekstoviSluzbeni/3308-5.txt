 pristup mobilnoj mreži i iznos naknade za radijsku frekvenciju. U slučaju nepodmirenja nespornog dijela iznosa računa za pružene usluge ili prosječnog iznosa kojim je korisnik usluga bio zadužen u razdoblju od najviše tri mjeseca prije razdoblja na koje se odnosi prigovor Hrvatski Telekom ima pravo postupiti u skladu s točkama 43. i 44. ovih Općih uvjeta.
Prema ocjeni suda, osporavana odluka donesena je nakon potpuno i pravilno utvrđenog činjeničnog stanja i uz pravilnu primjenu materijalnog prava. Naime, nesporno je da je tužitelj zaključio pretplatnički ugovor, dobio brojeve i preuzeo mobilne uređaje po povoljnijoj cijeni, jer inače ugovor ne bi kasnije mogao biti raskinut, pa Opći uvjeti predstavljaju sastavni dio zaključenog ugovora. Općim uvjetima propisuju se odredbe o načinu i uvjetima zasnivanja, trajanja, prijenosa, obnavljanja, raskidanja i prestanka pretplatničkog odnosa, uključujući i naknade za raskid ugovora prije isteka obveznog trajanja ugovora, odredbe o naknadama i povratu sredstava koje se primjenjuju u slučajevima kada nisu zadovoljene ugovorene razine kakvoće usluge, ili kada je operator svojom pogreškom onemogućio korištenje usluga, o načinu pokretanja postupaka za rješavanje prigovora krajnjih korisnika usluga, uključujući i postupke za rješavanje sporova, iz članka 50. i 51. ovoga Zakona, te odredbe o postupku u slučaju nepodmirenja dugovanja za pružene usluge.
Iz tužiteljevog zahtjeva za rješavanje spora podnesenog tuženici 13. svibnja 2014. protiv Hrvatskog Telekoma je razvidno da se tužiteljev zahtjev odnosi na osporavanje kakvoće usluge i povrede odredaba pretplatničkog ugovora, a ne na osporavanje iznosa računa, pa tužitelj neosnovano u tužbi ističe da nije potpisao ugovor i da cijeli iznos računa smatra spornim. Tužitelj ne osporava da je u razdoblju do 24. lipnja 2014. koristio navedenu mobilnu uslugu, te nije osporio izdane račune u odnosu na pravilnost istih, jer ni ne tvrdi da mu je Hrvatski Telekom naplatio pozive i korištenje podataka koje se nije desilo, iz kojeg razloga, sud smatra da bi cijeli iznos računa predstavljao nesporni iznos računa, koji je tužitelj dužan platiti. Naime, loša kvaliteta signala nije sama po sebi predviđena kao razlog za osporavanje izdanih računa, ukoliko je ispis poziva i prijenos mobilnih podataka u računu ispravno naveden, već sukladno prethodno citiranim odredbama stavka 5. i 6. članka 41. Zakona o elektroničkim komunikacijama predstavlja razlog za raskid ugovora, uz obvezu podmirivanja samo dospjelog dugovanja za pružene usluge, na koji način je Hrvatski Telekom i postupio, te može biti razlog za eventualno potraživanje naknade štete zbog neadekvatne razine kakvoće usluge u sudskom postupku o čemu je tužitelja obavijestio i sam Hrvatski Telekom. U konkretnom slučaju, Hrvatski Telekom je postupio sukladno prethodno citiranim odredbama Zakona o elektroničkim komunikacijama i svojim Općim uvjetima, a naročito obzirom da je člankom 53. Općih uvjeta propisano da se tehničkom smetnjom iz ove točke ne smatra nepokrivanje određenog područja korisnim signalom mobilne mreže Hrvatskog Telekoma, te korisnik koji se zatekne na tom području, ne ostvaruje pravo na umanjenje naknade utvrđene ovom točkom, pa je tuženica osnovano odbila prigovor tužitelja.
Stoga je sud na temelju članka 57. stavka 1. Zakona o upravnim sporovima odbio tužbeni zahtjev kao neosnovan.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. Žalba se podnosi putem ovog suda u dovoljnom broju primjeraka za sud i sve stranke u sporu, u roku od 15 dana od dana dostave presude. Žalba odgađa izvršenje pobijane presude (čl. 66. i čl. 70. ZUS-a).
Broj: UsI-3519/14-10
Zagreb, 16. veljače 2016.
Sutkinja Tamara Bogdanović, v. r.
