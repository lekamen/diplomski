 izračun troškova tuženik prihvatio kao mjerodavan i zašto, odnosno odluka ne sadrži na temelju kojih podataka i izračuna je tuženik utvrdio da bi maloprodajne cijene tužitelja bile suprotne regulatornim obvezama i mjerama iz članka 63. ZEK-a. Nadalje, tužitelj je, na traženje tuženika, dopisom od 25. ožujka 2013., dostavio tuženiku rezultate svoje analize, međutim, isti dopis ne sadrži podatke o izračunu troškova, kao niti obrazloženje razloga korištenja upravo tog izračuna troškova, niti su ti podaci sadržani u odluci, radi čega je tužitelju onemogućeno da se upozna s razlozima za donošenje odluke a time i da efikasno ostvari svoje pravo na upravnu tužbu. Stoga smatra da je takvim obrazloženjem tuženik postupio protivno odredbi članka 98. stavka 1. i 5. Zakona o općem upravnom postupku (»Narodne novine«, broj 47/09.). Tužitelj, dalje, navodi da je tuženik u postupku donošenja osporene odluke koristio podatke tužitelja o troškovima iz 2011. godine. Međutim, Odluka o analizi tržišta interneta i televizije donesena je 21. ožujka 2012. te je tek tom odlukom tužitelju određena obveza troškovne usmjerenosti cijena usluga interneta i televizije. Stoga smatra da jedino troškovi koje je imao nakon 21. ožujka 2012., mogu biti predmet ispitivanja od strane tuženika, jer u suprotnom dolazi do retroaktivne primjene osporene odluke. Slijedom navedenog smatra da je tuženik u postupku donošenja Odluke o analizi tržišta interneta i televizije povrijedio načelo zakonitosti, jer je odlukom da postupak temelji na podacima o troškovima iz 2011. godine pogrešno utvrdio činjenično stanje te time nezakonito proširio tužiteljevu obvezu troškovne usmjerenosti cijena i na razdoblje prije nego li je ona odlukom nadležnog tijela nastala. Nastavno u tužbi tužitelj se detaljno osvrće na činjenicu pružanja krajnjim korisnicima usluge televizije (MAXtv usluga), koja se sastoji od elektroničke komunikacijske usluge i usluge pružanja sadržaja, te smatra da se obveza troškovne usmjerenosti može primijeniti isključivo na onaj dio usluge televizije koji se odnosi na elektroničku komunikacijsku uslugu, a ne i na eventualne dodatne troškove drugih usluga koje tužitelj pruža u paketu s elektroničkim komunikacijskim uslugama. Naime, tumačenjem Odluke o analizi tržišta interneta i televizije na način da dolazi do primjene ZEK-a na usluge koje njime nisu obuhvaćene, tuženik je prekoračio svoje ovlasti iz članka 5. i 12. ZEK-a. Dodaje da, čak i kada bi postojala zakonska osnova za primjenu regulatorne obveze (tj. obveze troškovne usmjerenosti) i na uslugu pružanja sadržaja, tuženik je osporenom odlukom odredio maržu u visini tzv. WACC-a, što nije u skladu s odlukom tuženika od 18. studenog 2008., kojom je tuženik tužitelju propisao »Naputke za računovodstveno razdvajanje i troškovno računovodstvo« i odlukom tuženika od 27. ožujka 2013., kojom je tuženik propisao primjenu WACC-a na elektroničke komunikacijske usluge, a kojim odlukama je tuženik definirao da se WACC određuje kao stopa povrata na uloženi kapital, a ne kao stopa povrata na operativne prihode ili troškove. Pri tome tužitelj ukazuje na nedopustivost istovremenog postojanja dvaju rješenja protivnog sadržaja, te se u prilog tome poziva na presudu Visokog upravnog suda RH, broj: Us-11547/2011-5 od 29. ožujka 2012. Na kraju, tužitelj se osvrće na nedostatak detaljnijih zakonskih odredbi o načinu rješavanja ovog upravnog spora glede održavanja usmene rasprave te s tim u vezi predlaže odgovarajuću primjenu Zakona o upravnim sporovima (»Narodne novine«, broj 20/10., 143/12. i 152/14.), pri čemu se poziva na članak 12. stavak 1. i stavak 3. točku 4. toga Zakona i članak 18. stavak 2. ZEK-a, a koje se odnose na nadležnost za postupanje ovog Suda u predmetnom upravnom sporu. Zaključno, tužitelj predlaže Sudu da presudom poništi osporenu odluku tuženika od 18. travnja 2013. godine.
Tužitelj je u tužbi podnio i prijedlog za odgodnim učinkom tužbe, a koji prijedlog ovaj Sud nije ocijenio osnovanim te ga je odbio