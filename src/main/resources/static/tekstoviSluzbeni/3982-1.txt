 način i rokovi plaćanja komunalnog doprinosa; opći uvjeti i razlozi zbog kojih se u pojedinačnim slučajevima može odobriti djelomično ili potpuno oslobađanje od plaćanja komunalnog doprinosa i izvori sredstava iz kojih će se namiriti iznos za slučaj potpunog ili djelomičnog oslobađanja od plaćanja komunalnog doprinosa.
Iz navedene zakonske odredbe proizlazi ovlast predstavničkog tijela jedinice lokalne samouprave da odlukom o komunalnom doprinosu, između ostalog, utvrdi opće uvjete i razloge zbog kojih se u pojedinačnim slučajevima može odobriti djelomično ili potpuno oslobađanje od plaćanja komunalnog doprinosa pod uvjetom da istom odlukom osigura izvore sredstava kojima će se taj iznos namiriti.
Prebivalište vlasnika građevne čestice na kojoj se gradi građevina, odnosno investitora, u određenom trajanju na području jedinice lokalne samouprave, kao uvjet odnosno razlog zbog kojeg se u pojedinim slučajevima može odobriti djelomično oslobađanje od plaćanja komunalnog doprinosa, nije u nesuglasju sa zakonom o čemu je ovaj Sud izrazio stajalište u nizu ranijih odluka. Pri propisivanju ovog uvjeta predstavničko tijelo jedinice lokalne samouprave slobodno je odrediti postotak oslobođenja od plaćanja komunalnog doprinosa kao i trajanje prebivanja na području jedinice lokalne samouprave koje je obveznik plaćanja komunalnog doprinosa dužan ostvariti da bi imao pravo na djelomično oslobođenje od plaćanja komunalnog doprinosa.
Prema članku 32. stavak 2. Zakona o komunalnom gospodarstvu rješenje o komunalnom doprinosu donosi upravno tijelo jedinice lokalne samouprave nadležno za komunalno gospodarstvo, na temelju odluke o komunalnom doprinosu iz članka 31. stavak 3. toga Zakona, u postupku pokrenutom po zahtjevu stranke ili po službenoj dužnosti.
Radi se o postupanju tijela jedinice lokalne samouprave u okviru djelokruga utvrđenog na temelju Zakona o komunalnom gospodarstvu, u kojem ta tijela rješavaju u upravnim stvarima, odnosno u upravnom postupku rješavaju o pravima i obvezama fizičkih ili pravnih osoba neposredno primjenjujući zakone, druge propise i opće akte kojima je uređeo ovo upravno područje.
Odluka o komunalnom doprinosu opći je akt kojim je uređeno predmetno upravno područje, a nadležno tijelo jedinice lokalne samouprave u upravnom postupku odlučuje o pravima i obvezama vlasnika izgrađene čestice na kojoj se gradi, odnosno investitora, donoseći rješenje kojim utvrđuje visinu komunalnog doprinosa.
Međutim, za ocjenu zakonitosti dijela odredbe članka 12. stavak 1. i 2. Odluke mjerodavne su odredbe Zakona o općem upravnom postupku (»Narodne novine«, broj 47/09.).
Odredbom članka 3. stavak 1. toga Zakona propisano je da se ovaj Zakon primjenjuje u postupku u svim upravnim stvarima, a samo se pojedina pitanja upravnog postupka mogu zakonom urediti drukčije, ako je to nužno za postupanje u pojedinim upravnim područjima te ako to nije protivno temeljnim odredbama i svrsi tog Zakona. Među temeljnim odredbama Zakona o općem upravnom postupku je i načelo utvrđivanja materijalne istine (članak 8.) prema kojem u upravnom postupku treba utvrditi pravo stanje stvari i u tu se svrhu moraju utvrditi sve činjenice i okolnosti bitne za zakonito i pravilno rješavanje upravnih stvari. Zakonom o općem upravnom postupku su propisana dokazna sredstva koja će se upotrijebiti u cilju pravilnog i potpunog utvrđivanja činjeničnog stanja u upravnom postupku, a to su, osim isprava, saslušanje svjedoka, pribavljanje nalaza i mišljenja vještaka, provođenje očevida kao i izjava same stranke. Stoga se vezivanjem dokazivanja prebivališta isključivo potvrdom izdanom od nadležnog tijela, u svrhu jednokratnog prava na djelomično oslobađanje od plaćanja komunalnog doprinosa, ograničava mogućnost poduzimanja procesnih radnji radi utvrđivanja pravno relevantnih činjenica u upravnom postupku.
Iz navedenog slijedi da je predstavničko tijelo Općine Pirovac dijelom odredbe članka 12. stavak 1. i 2. Odluke kojim je u svrhu djelomičnog oslobađanja plaćanja komunalnog