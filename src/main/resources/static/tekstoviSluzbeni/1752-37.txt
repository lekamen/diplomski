stavak 1. podstavak 5. KZ-a tako da je rok relativne zastare za kazneno djelo iz članka 347. stavka 3. KZ-a produljen s dvije na tri godine, a apsolutne s tri na šest godina. Budući da u vrijeme stupanja na snagu navedene novele KZ-a apsolutna zastara još nije nastupila, ona se, u smislu pravnog shvaćanja Kaznenog odjela Vrhovnog suda zauzetog na sjednicama od 25. rujna 2006. i 10. rujna 2007. (Izbor odluka VSRH, broj 1/2007), određuje prema produljenom zastarnom roku.«
Navedeno stajalište Ustavnog suda ograničava se na utvrđenje da je u situaciji kad još nisu protekli rokovi zastare dopušteno zakonom te rokove odmah produljiti s trenutačnim učinkom.
113.1. Istodobno, Ustavni sud se u odluci broj: U-III-54080/2009 nije očitovao o dijelu pravnog shvaćanja Vrhovnog suda da nastupanjem zastare ujedno nastupa i gašenje kažnjivosti (»nekažnjivost djela«), pa »počinitelj ima pravo na povjerenje u državu da ga više neće progoniti«.
Ustavni sud podsjeća da u kaznenopravnoj znanosti i u sudskoj praksi ne postoji suglasnost o tome je li istek zastare u hrvatskom kaznenom pravu materijalnopravni institut (gašenje kažnjivosti), procesnopravni institut (procesna smetnja) ili pak mješoviti institut (zastarni rok je procesne prirode, ali onog trenutka kad istekne, on ne smije ponovo biti oživljen jer bi to dovelo do povrede načela zakonitosti – nullum crimen, nulla poena sine lege). Odgovor na to pitanje, međutim, izravno utječe na ocjenu o tome je li u domaćem pravnom poretku zakonom dopušteno produljivati prethodno propisane rokove zastare s trenutačnim učinkom za kaznena djela za koja zastarni rok još nije istekao u vrijeme izmjene odnosno dopune zakona, kako je to propisano člankom 86. KZ-a/11.
114. Razmatrajući članak 7. Konvencije koji uređuje načelo zakonitosti u kaznenom pravu (v. točku 37.), ESLJP je u već citiranom predmetu Scoppola protiv Italije (br. 2) iz 2009. (v. točku 45.2.) ponovio svoje ustaljeno stajalište o zabrani retroaktivnosti kad je riječ o materijalnim odredbama kaznenih zakona odnosno o dopuštenosti primjene načela tempus regit actum kad je riječ o procesnim odredbama kaznenih zakona:
»110. Sud ponavlja da se pravila o (zabrani) retroaktivnosti propisana u članku 7. Konvencije primjenjuju samo na odredbe koje određuju kaznena djela i kazne za njih; s druge strane, u drugim slučajevima, Sud je smatrao da je razumno za domaće sudove da primjenjuju načelo tempus regit actum kad je riječ o procesnim zakonima (vidjeti, u odnosu na nove propise o rokovima za žalbe, Mione protiv Italije (odluka), br. 7856/02, 12. veljače 2004., i Rasnik protiv Italije (odluka), br. 45989/06, 10. srpnja 2007.;... vidjeti i Martelli protiv Italije (odluka), br. 20402/03, 12. travnja 2007., koja se odnosila na primjenu zakona koji je sadržavao nova pravila o ocjeni dokaza, i Coëme i drugi, gore citiran, §§ 147. -149., o trenutačnoj primjeni na postupke u tijeku zakona kojima su se izmijenila pravila o zastari).«
114.1. U predmetu Coëme i drugi protiv Belgije (presuda, 22. lipnja 2000., zahtjevi br. 32492/96 i dr.), na koji se pozvao u prethodno citiranoj presudi Scoppola protiv Italije (br. 2), ESLJP je razmatrao pravnu prirodu zastare u belgijskom pravu u svjetlu članka 7. Konvencije. Zaključio je da se zastara, na temelju izgrađene sudske prakse belgijskog Kasacijskog suda, smatra procesnopravnim institutom. Sukladno tome, ako domaće pravo države ugovornice smatra da zastara ima procesnu, a ne materijalnu prirodu, onda je dopušteno izmijeniti odnosno dopuniti zakon tako da se zastarni rokovi produlje s trenutačnim učinkom za kaznena djela za koja zastarni rok još nije istekao u vrijeme izmjene odnosno dopune zakona. Mjerodavni dio te presude glasi:
»148. Sud primjećuje da je rješenje koje je usvojio Kasacijski sud bilo utemeljeno na njegovoj sudskoj praksi koja je dovela do toga da se od tada zakoni koji mijenjaju pravila o zastari imaju smatrati u Belgiji kao zakonodavstvo koje uređuje nadležnost i postupak (as legislation on matters of