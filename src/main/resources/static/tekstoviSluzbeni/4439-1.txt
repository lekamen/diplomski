 razloge koji predstavljaju ograničenje ustavne kategorije poduzetničkih sloboda, pozivajući se na konkretne odredbe Ustava Republike Hrvatske, nakon čega zaključuje kako se ovdje radi o arbitrarnoj i neutemeljenoj odluci za koju ne postoji svrha, ni zakonska ovlast, a niti je takvom odlukom zaštićeno bilo koje pravo ili interes. Slijedom izloženog, podnositelj predlaže ovom Sudu da njegov zahtjev usvoji i ukine osporene odredbe članka 10. stavka 1. i članka 81. stavka 3. Odluke.
Sud je, dopisom od 4. travnja 2016. godine, pozvao donositelja predmetnog općeg akta na dostavu očitovanja o zahtjevu podnositelja. Gradsko vijeće Grada Slavonskog Broda nije dostavilo očitovanje na podneseni zahtjev, već je isto učinio Upravni odjel za lokalnu samoupravu Grada Slavonskog Broda, koji je u očitovanju, klasa: 363-04/16-01/240, urbroj: 2178/01-07-16-2 od 25. travnja 2015., izvijestio ovaj Sud da je Odluka na snazi, nakon čega je detaljno obrazložio postupak njenog donošenja, ističući da je Odluka u svemu sukladna važećim zakonskim propisima i odredbama Ustava Republike Hrvatske. Pozivajući se na mišljenje Ministarstva graditeljstva i prostornoga uređenja od 11. veljače 2015., kao i na presudu ovog Suda, poslovni broj Usoz-37/14-5 od 31. ožujka 2015., zaključuje kako se uvjeti za građenje reklamnih panoa na svim površinama u naselju, uključujući i one koje nisu javne, mogu propisati odlukom o komunalnom redu, jer se radi o pitanju uređenja naselja. Pri tomu ukazuje i na odredbu članka 16. stavka 2. Zakona o komunalnom gospodarstvu (»Narodne novine«, broj 36/95., 70/97., 128/99., 57/00., 129/00., 59/01., 82/04., 178/04., 38/09., 79/09., 153/09., 49/11., 84/11., 90/11., 144/12., 94/13., 153/13. i 147/14.) te na članak 16. i članak 16.a. Zakona o lokalnoj i područnoj (regionalnoj) samoupravi, ističući da je u skladu s navedenim odredbama postupljeno prilikom donošenja Odluke, odnosno osporenog članka 81. stavka 3. iste. U odnosu na osporeni članak 10. stavak 1. Odluke, u kojem se navodi kako se reklame i drugi predmeti postavljaju samo uz suglasnost gradonačelnika, ističe da je temeljem citirane odredbe gradonačelnik donio Pravilnik o postavljanju antena, uređaja, natpisa, zaštitnih naprava na izlozima, jarbola, reklama i reklamnih panoa na području grada Slavonskog Broda (»Službeni vjesnik Brodsko-posavske županije«, broj 9/09. – dalje: Pravilnik), kojim se uređuju vrste i način postavljanja antena, uređaja, natpisa, zaštitnih naprava na izlozima, jarbola, reklama i reklamnih panoa na javnim površinama te na drugim mjestima koja su vidljiva s javnih površina ili na drugi način utječu na komunalni red na području grada Slavonskog Broda. Iz navedenog slijedi da gradonačelnik ne odbija ili odobrava zahtjeve, nego je Pravilnikom propisana vrsta i način postavljanja reklama, a temeljem kojeg nadležni upravni odjeli u upravnom postupku odobravaju uvjete za postavljanje reklamnih objekata u svakom pojedinačnom slučaju. Stoga smatra u cijelosti neosnovanim navode podnositelja da gradonačelnik ima ovlast samovoljno odlučiti kojem će pravnom subjektu dati suglasnost za postavljanje reklamnih panoa, te, slijedom svega navedenog, predlaže ovom Sudu odbiti zahtjev podnositelja u cijelosti kao neosnovan.
Zahtjev je djelomično osnovan.
Osporene odredbe Odluke glase:
Članak 10.
1) Reklame, reklamne konstrukcije, reklamne ploče, reklamni panoi kao i reklame koje se postavljaju na ograde otvorenih terasa i pročelja zgrada, klima uređaji i satelitske antene koje se postavljaju na pročelja zgrada, uređaji tipa rashladnih vitrina i slični koji se postavljaju uz kioske, zastave, ormarići, plakati, transparenti i drugi prigodni natpisi, oglasni stupovi, oglasni ormarići, oglasni panoi i drugi objekti koji služe informiranju i reklamiranju, te drugi predmet kao jarboli za zastave, tende, zaštitne naprave na izlozima i putokazi koji se ne smatraju prometnim znakom (u nastavku: reklame i drugi predmeti) mogu se postaviti samo uz suglasnost gradonačelnika, s tim da