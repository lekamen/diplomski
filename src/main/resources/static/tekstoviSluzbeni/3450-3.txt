 da se tužitelj potpisom zahtjeva za zasnivanje pretplatničkog odnosa obvezao preuzeti Opće uvjete poslovanja TELE2, kao i sve ostale dokumente navedene u napomeni, na internetskim stranicama. Navodi da je TELE2 imao pravo sukladno članku 16. stavku 3. Pravilnika o načinu i uvjetima obavljanja djelatnosti elektroničke komunikacijske mreže i usluga (»Narodne novine«, broj: 154/11.) tužitelju izvršiti ograničenje odlaznih usluga zbog povrede Načela pravednosti što je i učinio u periodu od 18. lipnja do 29. lipnja 2012. te je za navedeni period ograničenja odlaznih usluga TELE2 tužitelju umanjen račun u iznosu od 53,22 kune. Zaključno navodi da obzirom da je tužitelj prilikom sklapanja pretplatničkog ugovora ostvario i pogodnosti prilikom kupnje telefona, TELE2 u slučaju privremenog raskida ugovorne obveze za pretplatnički broj ima pravo naplatiti naknadu sukladno članku 41. stavku 5. Zakona o elektroničkim komunikacijama.
Predlaže da Sud odbije tužbeni zahtjev kao neosnovan.
Zainteresirana osoba u ovom upravnom sporu TELE 2 d.o.o., iako uredno pozvan, nije dostavio Sudu odgovor na tužbu.
Radi ocjene zakonitosti osporavanog rješenja, Sud je izveo dokaze uvidom u sudski spis i isprave priložene spisu tuženika te je održao javnu raspravu u prisutnosti tužitelja i tuženika, a u odsutnosti uredno pozvane zainteresirane osobe, na temelju ovlaštenja iz odredbe članka 39. stavka 2. Zakona o upravnim sporovima (»Narodne novine«, broj: 20/10., 143/12. i 152/14., dalje: ZUS).
Strankama je, u skladu s odredbom članka 6. ZUS-a, dana mogućnost izjasniti se o zahtjevima i navodima drugih stranaka te o svim pitanjima koja su predmet ovog upravnog spora.
Na temelju razmatranja svih činjeničnih i pravnih pitanja Sud je ocijenio tužbeni zahtjev neosnovanim.
Odredbom članka 41. stavka 1. Zakona o elektroničkim komunikacijama (»Narodne novine«, broj 73/08., 90/11. i 133/12.) propisano je da se prava i obveze iz pretplatničkog odnosa između operatora javnih komunikacijskih usluga i pretplatnika tih usluga uređuju njihovim međusobnim ugovorom (u daljnjem tekstu: pretplatnički ugovor).
Stavkom 3. toga članka Zakona propisano je da operatori javnih komunikacijskih usluga moraju temeljiti pretplatničke ugovore na općim uvjetima poslovanja i cjeniku usluga, u skladu s odredbama članka 42. i 42.a ovoga Zakona. Svaki krajnji korisnik usluga ima pravo sklopiti pretplatnički ugovor na temelju objavljenih općih uvjeta poslovanja iz članka 42. i cjenika usluga iz članka 42.a ovoga Zakona.
Prema stavku 4. istog članka Zakona, sastavni dio pretplatničkog ugovora čine opći uvjeti poslovanja, uvjeti korištenja usluga i cjenik usluga za koje se taj ugovor sklapa. Pretplatnički ugovor mora sadržavati odredbe koje su utvrđene posebnim zakonom kojim je uređena zaštita potrošača, te drugim posebnim propisima. Obvezno trajanje pretplatničkog ugovora ne može biti dulje od dvije godine, pri čemu operatori javnih komunikacijskih usluga moraju nuditi i pretplatničke ugovore u trajanju od jedne godine. Ugovori sklopljeni putem sredstava daljinske komunikacije ili elektroničke trgovine, kao i ugovori sklopljeni izvan poslovnih prostora operatora, moraju sadržavati odredbe u skladu s posebnim propisima.
Stavkom 5. toga članka Zakona propisano je da pretplatnik ima pravo na raskid pretplatničkog ugovora u bilo kojem trenutku. Pretplatničkim ugovorom može se utvrditi da pretplatnik, koji raskine ugovor prije isteka razdoblja obveznog trajanja ugovora, mora platiti mjesečnu naknadu za ostatak razdoblja obveznog trajanja ugovora, ili naknadu u visini popusta na proizvode i usluge koje je ostvario ako je plaćanje te naknade povoljnije za pretplatnika, osim u slučaju iz članka 42. stavka 7. ovoga Zakona.
Stavkom 6. toga članka Zakona propisano je da u slučaju kada operator javnih komunikacijskih usluga nije u mogućnosti ispuniti ugovornu obvezu u skladu s općim uvjetima poslovanja, pretplatnik ima pravo na raskid pretplatničkog ugovora bez podmirivanja ugovornih obveza iz stavka 5.