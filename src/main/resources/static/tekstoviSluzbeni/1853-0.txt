96 09.09.2015 Pravilnik o sadržaju, obliku i načinu registracije farmi
MINISTARSTVO POLJOPRIVREDE
1854
Na temelju članka 37. stavka 6. Zakona o veterinarstvu (»Narodne novine«, broj 82/13 i 148/13) ministar poljoprivrede donosi
PRAVILNIK
O SADRŽAJU, OBLIKU I NAČINU REGISTRACIJE FARMI
I. OPĆE ODREDBE
Područje primjene
Članak 1.
Ovim se Pravilnikom određuju vođenje i upravljanje računalnom bazom Jedinstvenog registra domaćih životinja te način registracije farmi u Registru farmi Jedinstvenog registra domaćih životinja.
Pojmovi
Članak 2.
Za potrebe ovoga Pravilnika pojedini pojmovi imaju sljedeće značenje:
1. Domaća životinja (u daljnjem tekstu: životinja) – životinja koju je čovjek pripitomio i udomaćio i koje uzgaja radi proizvodnje hrane, hrane za životinje i nusproizvoda životinjskog podrijetla te u druge gospodarske svrhe;
2. Farma – svako gospodarstvo, objekt ili u slučaju držanja životinja na otvorenom, mjesto na kojemu životinje borave i/ili se uzgajaju ili drže privremeno ili trajno, a čini jedinstvenu proizvodno-tehnološku i epizootiološku cjelinu;
3. Hrvatska poljoprivredna agencija (u daljnjem tekstu: HPA) – ovlaštena pravna osoba kojoj nadležno tijelo povjerava poslove vođenje Jedinstvenog registra domaćih životinja;
4. IKG – (skraćenica – identifikacijska kartica gospodarstva) dokument koji služi za identifikaciju posjednika i farme u okviru svih sustava u stočarstvu;
5. JIBG – (skraćenica – Jedinstveni identifikacijski broj gospodarstva) jedinstvena neponovljiva oznaka farme koju za svaku farmu upisanu u Registar farmi dodjeljuje ovlaštena pravna osoba;
6. JRDŽ (skraćenica – Jedinstveni registar domaćih životinja) – temeljna baza koja sadrži podatke o životinjama za koje je posebnim propisima određeno vođenje jedinstvenih registara (goveda, konji, svinje ovce i koze), ostalim životinjama iz članka 3. ovoga Pravilnika te o farmama, posjednicima, veterinarskim pregledima na farmama, zdravstvenim statusima životinja, trgovcima i posjednicima – označavateljima životinja u Republici Hrvatskoj te drugim podacima za koje nadležno tijelo smatra da se trebaju nalaziti u njemu;
7. MIBPG (skraćenica – Matični identifikacijski broj poljoprivrednog gospodarstva) – jedinstveni i neponovljivi broj farme koji se vodi u Upisniku poljoprivrednika sukladno posebnim propisima;
8. Nadležno tijelo – Ministarstvo poljoprivrede, uprava nadležna za poslove veterinarstva;
9. Odgovorna osoba – osoba koja u ime posjednika obavlja poslove sa životinjama na farmi;
10. Posjednik – svaka fizička ili pravna osoba koja je kao vlasnik, držatelj, korisnik ili čuvar izravno odgovorna za zdravlje i dobrobit životinja ili se brine za njih trajno ili privremeno;
11. Promet – svako premještanje živih životinja koje ima za cilj klanje, prodaju, ili promjenu posjednika, osim promjene posjednika unutar iste farme (unutar istog JIBG-a);
12. Primarna lokacija – glavna lokacija farme na kojoj su smještene životinje određena X i Y koordinatama;
13. Registar farmi – temeljna baza podataka o svim farmama na kojima se drže životinje u Republici Hrvatskoj i sastavni je dio JRDŽ;
14. Registar reprodukcijskog materijala domaćih životinja – elektronska baza podataka o reprodukcijskom materijalu goveda (sjeme, jajne stanice i zameci), koju vodi HPA i sastavni je dio JRDŽ-a;
15. Sekundarna lokacija – jedna ili više pomoćnih lokacija farmi na kojoj životinje borave tijekom dana manje od 24 sata i sa koje se dnevno vraćaju na primarnu lokaciju;
16. Stado – domaća životinja ili skupina životinja držanih na farmi kao epidemiološkoj cjelini, a ako se na farmi odvojeno drži više od jednoga stada, smatra se da sve odvojene skupine životinja imaju isti zdravstveni status;
17. SVIS – računalna baza Središnjeg veterinarskog informacijskog sustava.
II. JEDINSTVENI REGISTAR (JRDŽ)
Obveza registracije
Članak 3.
(1) Obavezi registracije u JRDŽ, u skladu s odredbama ovoga Pravilnika podliježu:
(a) farme papkara, osim svinja, bez obzira na broj životinja;
(b) farme svinja koje drže 2 i 