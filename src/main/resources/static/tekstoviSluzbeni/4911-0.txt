105 16.11.2016 Odluka o upravljanju likvidnosnim rizikom
HRVATSKA NARODNA BANKA
2260
Na temelju članka 101. stavka 2. točke 1. Zakona o kreditnim institucijama (»Narodne novine«, br. 159/2013., 19/2015. i 102/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donosi
ODLUKU
O UPRAVLJANJU LIKVIDNOSNIM RIZIKOM
1. OPĆE ODREDBE
Opće odredbe
Članak 1.
(1) Ovom se Odlukom propisuju minimalni kvalitativni zahtjevi za upravljanje likvidnosnim rizikom kreditne institucije.
(2) Odredbe ove Odluke primjenjuju se na kreditne institucije sa sjedištem u Republici Hrvatskoj koje su od Hrvatske narodne banke dobile odobrenje za rad.
(3) Odredbe ove Odluke na odgovarajući se način primjenjuju i na podružnice kreditnih institucija iz trećih zemalja koje su od Hrvatske narodne banke dobile odobrenje za pružanje usluga.
(4) Odredbe ove Odluke kreditna institucija dužna je primjenjivati na pojedinačnoj osnovi i na konsolidiranoj osnovi u skladu s člankom 97. stavkom 1. točkom 1. Zakona o kreditnim institucijama.
Pojmovi
Članak 2.
Pojedini pojmovi, u smislu ove Odluke, imaju sljedeće značenje:
1) profesionalni sudionik na novčanom tržištu jest financijska institucija, mirovinski fond, investicijski fond, društvo za osiguranje i društvo za reosiguranje; profesionalni sudionik na novčanom tržištu jest i druga pravna osoba, osim kreditnih institucija, koja za potrebe upravljanja vlastitim sredstvima sudjeluje na novčanom tržištu na način i učestalošću usporedivom s aktivnostima kreditnih institucija; to je ona pravna osoba koja svakodnevno ili često nudi obvezujuće kotacije odnosno ponude za novčana sredstva u iznosima koji su znatni u odnosu na ukupno ostvarene volumene na novčanom tržištu ili ona pravna osoba koja utječe na konačno formiranje cijene (primljenih/danih) sredstava i time mijenja cijenu slične transakcije koju kreditna institucija postiže u poslovanju s ostalim klijentima,
2) konvertibilne valute jesu valute država članica G10 (Belgije, Francuske, Italije, Japana, Kanade, Nizozemske, Njemačke, SAD-a, Švedske i Švicarske), Europskoga gospodarskog prostora (EEA, koji osim država članica EU-a obuhvaća Island, Lihtenštajn i Norvešku), Australije i Novog Zelanda,
3) mehanizam raspodjele odnosi se na mehanizam raspodjele likvidnosnih troškova, koristi i rizika,
4) likvidnosni rizik, rizik financiranja likvidnosti, rizik tržišne likvidnosti, profil rizičnosti, testiranje otpornosti na stres, analiza scenarija, analiza osjetljivosti i reputacijski rizik imaju značenje kako je uređeno Odlukom o upravljanju rizicima,
5) sustav unutarnjih kontrola ima značenje kako je uređeno člankom 104. stavkom 1. Zakona o kreditnim institucijama i
6) više rukovodstvo ima značenje kako je uređeno člankom 3. točkom 85. Zakona o kreditnim institucijama.
2. MINIMALNI KVALITATIVNI ZAHTJEVI ZA UPRAVLJANJE LIKVIDNOSNIM RIZIKOM
Opće odredbe
Članak 3.
(1) Kreditna institucija dužna je donijeti i provoditi primjerene strategije, politike, postupke i sustave za upravljanje likvidnosnim rizikom.
(2) Strategije, politike, postupci i sustavi iz stavka 1. ovog članka smatraju se primjerenima ako:
1) razmjerni su složenosti, profilu rizičnosti, opsegu poslovanja i definiranoj toleranciji rizika kreditne institucije,
2) osiguravaju upravljanje likvidnosnim rizikom tijekom odgovarajućih razdoblja uključujući i unutardnevno,
3) osiguravaju održavanje odgovarajuće razine zaštitnih slojeva likvidnosti,
4) odražavaju značenje kreditne institucije u svakoj državi članici u kojoj ona posluje,
5) prilagođeni su poslovnim linijama, valutama, podružnicama i pravnim subjektima te
6) uključuju odgovarajuće mehanizme raspodjele.
(3) Kreditna institucija dužna je odrediti toleranciju izloženosti likvidnosnom riziku u obliku razine izloženosti likvidnosnom riziku koju je spremna preuzeti i koja mora omogućiti da kreditna institucija upravlja svojom likvidnošću u uobičajenim okolnostima tako da je 