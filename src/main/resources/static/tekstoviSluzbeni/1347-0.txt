70 24.06.2015 Statut Središnjeg registra osiguranika (pročišćeni tekst)
SREDIŠNJI REGISTAR OSIGURANIKA
1348
Na temelju članka 9. stavka 3. Izmjena Statuta Središnjeg registra osiguranika (»Narodne novine«, br. 60/2015), Upravno vijeće Središnjeg registra osiguranika na svojoj 131. sjednici, održanoj 10. lipnja 2015. godine utvrdilo je pročišćeni tekst Statuta Središnjeg registra osiguranika (»Narodne novine«, br. 83/2014) i Izmjena Statuta Središnjeg registra osiguranika (»Narodne novine«, br. 60/2015) u kojima je utvrđeno vrijeme njihovog stupanja na snagu.
STATUT
SREDIŠNJEG REGISTRA OSIGURANIKA (PROČIŠĆENI TEKST)
I. OPĆE ODREDBE
Članak 1.
Ovim Statutom se uređuju: poslovi, unutarnje ustrojstvo, predstavljanje i zastupanje, financiranje, poslovno planiranje i godišnje izvješćivanje, ovlasti i način odlučivanja tijela Središnjeg registra osiguranika, opći akti, tajnost i povjerljivost podataka, zaštita osobnih podataka, sigurnost informacijskog sustava, javnost rada te druga pitanja od značenja za obavljanje djelatnosti i poslovanje Središnjeg registra osiguranika (u daljnjem tekstu: REGOS).
Članak 2.
REGOS je osnovan Uredbom Vlade Republike Hrvatske o osnivanju Središnjeg registra osiguranika (»Narodne novine« br. 101/99) radi prikupljanja doprinosa od članova mirovinskih fondova i kontrole plaćanja doprinosa, te vođenja evidencija o osobnim računima članova mirovinskih fondova.
Osnivač REGOS-a je Republika Hrvatska, a osnivačka prava u skladu s odredbama Zakona o Središnjem registru osiguranika (»Narodne novine«, br. 159/2013 – u daljnjem tekstu: Zakon) ostvaruje Vlada Republike Hrvatske.
REGOS je ustanova koja se upisuje u sudski registar.
Članak 3.
REGOS posluje samostalno i obavlja poslove iz svoje djelatnosti pod uvjetima i na način određen Zakonom, Zakonom o ustanovama, drugim propisima, ovim Statutom i drugim općim aktima REGOS-a.
REGOS za svoj rad odgovara Vladi Republike Hrvatske.
II. NAZIV, SJEDIŠTE I PEČAT
Članak 4.
REGOS obavlja svoju djelatnost, posluje i sudjeluje u pravnom prometu pod nazivom: Središnji registar osiguranika.
Skraćeni naziv glasi: REGOS.
Naziv se mora istaknuti na zgradi u kojoj se nalazi poslovni prostor koji koristi REGOS.
Članak 5.
Sjedište REGOS-a je u Zagrebu.
REGOS može promijeniti naziv, skraćeni naziv i sjedište odlukom osnivača.
Promjena naziva, skraćenog naziva i sjedišta upisuje se u sudski registar.
Članak 6.
U pravnom prometu REGOS koristi pečat i štambilj.
Za ovjeru dokumenata nastalih u obavljanju javnih ovlasti REGOS-a koristi se pečat okruglog oblika s grbom Republike Hrvatske i sa sadržajem koji glasi: REPUBLIKA HRVATSKA, SREDIŠNJI REGISTAR OSIGURANIKA, ZAGREB.
U središtu pečata urezan je grb Republike Hrvatske.
Pečat s grbom Republike Hrvatske promjera je 38 mm.
Redni broj stavlja se u pečat iznad grba Republike Hrvatske.
Naručivanje, upotreba i zamjena pečata s grbom Republike Hrvatske obavlja se na način propisan zakonom.
Za svakodnevno administrativno i financijsko poslovanje REGOS koristi pečat bez grba Republike Hrvatske.
Pečat je okruglog oblika promjera 35 mm i sadrži puni naziv i sjedište REGOS-a.
U uredskom poslovanju REGOS upotrebljava štambilj pravokutnog oblika, bez grba Republike Hrvatske, koji sadrži naziv i sjedište REGOS-a te prostor za upisivanje evidencijskog broja i datuma primitka pismena.
REGOS u pravnom prometu može koristiti za posebne namjene i druge pečate i štambilje.
Odlukom ravnatelja utvrđuje se način upotrebe, broj pečata i štambilja te osobe odgovorne za njihovo čuvanje.
III. POSLOVI
Članak 7.
Djelatnost REGOS-a utvrđena Zakonom uključuje poslove sustavne operativne podrške osiguranicima i nadležnim tijelima vezanim za obvezna mirovinska osiguranja te prikupljanje, obradu, razmjenu i korištenje podataka po osiguranicima sukladno posebnom propisu.
Članak 8.
Poslovi REGOS-a su:
1. prikupljanje podataka po osiguranicima i drugim osobama, sukladno posebnom propisu te obrada podataka,
2. formiranje podataka o osnovicama i obračunanim doprinosima za