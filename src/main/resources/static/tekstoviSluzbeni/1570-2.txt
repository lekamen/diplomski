 pravnim osobama osnovanim za obavljanje kulturnih, obrazovnih, sportskih, rekreacijskih i sličnih djelatnosti, javnim ustanovama, tijelima državne uprave te tijelima jedinica lokalne i područne (regionalne) samouprave.
(3) Potpore u novcu ostvarene po ovom Zakonu ne mogu biti predmet ovrhe ili osiguranja, osim ako je ovrhovoditelj dijete za koje se ostvaruje ta potpora.
(4) Potpore u novcu ili stvarima ostvarene po ovom Zakonu ne smatraju se prihodom kućanstva.
V. OSNOVNA IMOVINA ZAKLADE
Članak 16.
Osnovnu imovinu Zaklade čini iznos od 100.000,00 kuna iz sredstava državnog proračuna Republike Hrvatske koji je na račun Zaklade uplatilo ministarstvo nadležno za obitelj.
Članak 17.
Zaklada ima samostalan kunski i devizni račun.
VI. FINANCIRANJE, FINANCIJSKO POSLOVANJE I NADZOR NAD RADOM ZAKLADE
Članak 18.
(1) Zaklada se financira iz:
– prihoda igara na sreću, sukladno članku 17. stavku 5. Zakona o zakladama i fundacijama (»Narodne novine«, br. 36/95. i 64/01.)
– prihoda od imovine, donacija i drugih prihoda, u skladu sa zakonom.
(2) Prihodi Zaklade se odlukama Upravnog odbora Zaklade raspoređuju za zakladne svrhe u skladu s financijskim planom, godišnjim planom rada i općim aktima Zaklade.
Članak 19.
Drugi prihodi Zaklade ostvaruju se od popratnih aktivnosti, kao što su organiziranje dobrotvornih priredbi, izrada i prodaja tiskovina, amblema, značaka i slične aktivnosti.
Članak 20.
(1) Financijska godina Zaklade počinje 1. siječnja, a završava 31. prosinca iste godine.
(2) Upravni odbor Zaklade obvezan je do 30. travnja tekuće godine dostaviti Vladi Republike Hrvatske izvješće o radu Zaklade za proteklu godinu.
(3) U roku iz stavka 2. ovoga članka Upravni odbor Zaklade obvezan je Vladi Republike Hrvatske i nadležnim državnim tijelima podnijeti odgovarajuća financijska izvješća, u skladu s odredbom članka 31. stavka 3. Zakona o zakladama i fundacijama (»Narodne novine«, br. 36/95. i 64/01.).
VII. ODGOVORNOST I PRESTANAK RADA ZAKLADE
Članak 21.
(1) Za obveze u poslovanju Zaklada odgovara cijelom svojom imovinom.
(2) Gubici Zaklade pokrivaju se iz sredstava Zaklade.
Članak 22.
U slučaju ispunjenja uvjeta za prestanak Zaklade propisanih člankom 25. Zakona o zakladama i fundacijama (»Narodne novine«, br. 36/95. i 64/01.) preostalu zakladnu imovinu pravomoćnošću rješenja o prestanku Zaklade preuzet će Vlada Republike Hrvatske.
VIII. STATUT ZAKLADE
Članak 23.
(1) Zaklada ima Statut kojim se uređuje način ostvarivanja svrhe i unutarnje ustrojstvo Zaklade, rad Upravnog odbora Zaklade te druga pitanja važna za ostvarivanje svrhe Zaklade u skladu s ovim Zakonom i drugim propisima.
(2) Izmjene i dopune Statuta Zaklade obavljaju se u skladu s postupkom donošenja Statuta Zaklade.
IX. PRIJELAZNE I ZAVRŠNE ODREDBE
Članak 24.
(1) Zaklada koja je osnovana Zakonom o Zakladi »Hrvatska za djecu« (»Narodne novine«, br. 129/08. i 145/10.) nastavlja s radom u skladu s odredbama ovoga Zakona.
(2) Upravni odbor uskladit će Statut i druge opće akte Zaklade s odredbama ovoga Zakona u roku od 60 dana od dana stupanja na snagu ovoga Zakona.
Članak 25.
(1) Vlada Republike Hrvatske će u roku od 60 dana od dana stupanja na snagu ovoga Zakona na prijedlog tijela iz članka 6. stavka 2. ovoga Zakona imenovati članove Upravnog odbora Zaklade.
(2) Mandat članovima Upravnog odbora Zaklade imenovanim temeljem Zakona o Zakladi »Hrvatska za djecu« (»Narodne novine«, br. 129/08. i 145/10.) traje do imenovanja članova Upravnog odbora iz stavka 1. ovoga članka.
Članak 26.
Danom stupanja na snagu ovoga Zakona prestaje važiti Zakon o Zakladi »Hrvatska za djecu« (»Narodne novine«, br. 129/08. i 145/10.).
Članak 27.
Ovaj Zakon stupa na snagu osmoga dana od dana objave u »Narodnim novinama«.
Klasa: 022-03/15-01/92
Zagreb, 10. srpnja 2015.
HRVATSKI SABOR
Predsjednik Hrvatskoga sabora Josip Leko, v. r.
