45 13.05.2016 Pravilnik o izmjenama i dopunama Pravilnika o priređivanju lutrijskih igara
MINISTARSTVO FINANCIJA
1162
Na temelju članka 12. stavka 2. i članka 14. stavka 8. Zakona o igrama na sreću (»Narodne novine«, br. 87/09, 35/13, 158/13, 41/14 i 143/14) donosim
PRAVILNIK
O IZMJENAMA I DOPUNAMA PRAVILNIKA O PRIREĐIVANJU LUTRIJSKIH IGARA
Članak 1.
U Pravilniku o priređivanju lutrijskih igara (»Narodne novine«, br. 78/10, 69/11 i 22/15), članku 12. stavak 1. mijenja se i glasi:
»(1) Uplate za lutrijske igre mogu se primati putem samoposlužnih terminala, koji mogu biti smješteni na uplatnim mjestima priređivača, na uplatnim mjestima kladionica, u ugostiteljskim objektima, u prostorima casina i automat klubova, te u prostorima trgovačkih centara i drugim javnim prostorima, s tim da prostor za primanje uplata mora biti najmanje 2 m2.«.
Stavak 3. mijenja se i glasi:
»(3) Uplate za lutrijske igre putem samoposlužnih terminala ne mogu se primati u ugostiteljskim objektima koji se nalaze na udaljenosti manjoj od 200 m od redovne osnovne (peti do osmi razred) i srednje škole.«.
Članak 2.
Članak 13. mijenja se i glasi:
»(1) Sudjelovanje u lutrijskim igrama putem samoposlužnih terminala dopušteno je samo punoljetnim osobama.
(2) U slučaju sumnje u punoljetnost igrača, priređivač, vlasnik prostora, korisnik prostora ili zaposlenik u prostoru u kojem se primaju uplate za lutrijske igre putem samoposlužnih terminala može zahtijevati dokazivanje punoljetnosti putem identifikacijske isprave igrača.
(3) Odgovornost za provođenje zakonske odredbe o zabrani primanja uplata za lutrijske igre putem samoposlužnih terminala za maloljetne osobe snosi priređivač.
(4) Ugovorom kojim priređivač i druga ugovorna strana reguliraju međusobna prava i obveze dužni su unijeti odredbu o obvezi druge ugovorne strane o primjeni zakonske odredbe o zabrani primanja uplata za lutrijske igre od maloljetnih osoba.
(5) Zakonska odredba iz stavka 1. ovoga članka u prostorima trgovačkih centara i drugim javnim prostorima u kojima su postavljeni samoposlužni terminali provodit će se korištenjem registracijske kartice kojom će se nedvojbeno moći utvrditi punoljetnost igrača.
(6) Registracijska kartica iz stavka 5. ovoga članka, koju izdaje priređivač nakon što utvrdi da se radi o igraču punoljetnoj osobi, mora biti zaštićena autorizacijskim kodom (PIN-om).
(4) Priređivač je dužan unutarnjim propisom koji dostavlja Ministarstvu financija utvrditi način izdavanja kartice i provjere identiteta, te propisati način korištenja kartice.«.
Članak 3.
Ovaj Pravilnik stupa na snagu osmog dana od dana objave u »Narodnim novinama«.
Klasa: 461-01/15-01/548
Urbroj: 513-07-21-01/16-03
Zagreb, 26. travnja 2016.
Ministar financija dr. sc. Zdravko Marić, v. r.
