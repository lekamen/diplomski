 ispravak, 178/04. – čl. 82. Zakona o međunarodnoj pravnoj pomoći u kaznenim stvarima, i 115/06.). Ustavni sud se u ovoj odluci koristi njegovom skraćenom oznakom »ZKP:110/97-115/06«.
Vrhovni sud je u postupku odlučivanja o ZIPPP-u primjenjivao Zakon o kaznenom postupku (»Narodne novine« broj 152/08., 76/09., 80/11., 91/12. – odluka USRH broj: U-I-448/2009 i dr., 143/12. i 56/13.), koji taj sud označava kraticom »ZKP/08«. Ustavni sud se u ovoj odluci koristi njegovom skraćenom oznakom »ZKP:152/08-56/13«.
13. Kada upućuje na odgovarajuće točke obrazloženja ove odluke, Ustavni sud se u pravilu služi oznakom: »(v. točku XY)« u odgovarajućem broju.
II. ČINJENICE I OKOLNOSTI SLUČAJA
1) Pokretanje kaznenog postupka
a) Podizanje optužnice bez provođenja istrage
14. Općinsko državno odvjetništvo u Metkoviću (u daljnjem tekstu: ODO Metković) podignulo je 6. studenoga 2006. protiv podnositelja optužnicu broj: K-DO-209/00 od 2. ožujka 2006. (u daljnjem tekstu: prvotna optužnica).
Prvotna optužnica podignuta je bez provođenja istrage na temelju članka 191. stavka 6. ZKP-a:110/97-115/06. Njome je podnositelju stavljeno na teret počinjenje ukupno sedamnaest (17) kaznenih djela protiv sigurnosti platnog prometa i poslovanja – zlouporabom ovlasti u gospodarskom poslovanju (članak 292. stavak 1. alineja 6. i stavak 2. KZ-a:110/97), počinjenih od 1995. do 1999. godine, kada je podnositelj bio direktor Croatia banke d.d. Zagreb, Podružnice Metković (u daljnjem tekstu: Croatia banka).
Petnaest (15) kaznenih djela odnosilo se na podnositeljevo namjerno sklapanje štetnih ugovora za Croatia banku kojima je za različite tvrtke iz Metkovića pribavio znatnu protupravnu imovinsku korist. Riječ je o kaznenim djelima koja su u prvotnoj optužnici bila označena pod točkama od 1. do 15.
Jedno (1) kazneno djelo odnosilo se na sklapanje ugovora o izdavanju bankovne garancije. Riječ je o kaznenom djelu koje je u prvotnoj optužnici bilo označeno pod točkom 16.
Jedno (1) kazneno djelo odnosilo se na povlačenje akceptnog naloga kojim je osiguran kredit u iznosu od preko milijun kuna, čime je onemogućeno da se Croatia banka naplati u svojim potraživanjima te je pribavljena znatna protupravna imovinska korist za tvrtku iz Metkovića. Riječ je o kaznenom djelu koje je u prvotnoj optužnici bilo označeno pod točkom 17.
15. Prvotna optužnica uručena je podnositelju 18. siječnja 2007., a njegovom branitelju, odvjetniku Anti Šušnjaru, 19. siječnja 2007.
b) Prigovor protiv optužnice i pokretanje istrage
16. Podnositelj je 23. siječnja 2007., zastupan po svom branitelju Anti Šušnjaru, podnio prvostupanjskom sudu prigovor protiv prvotne optužnice.
Prvostupanjski sud je rješenjem broj: Kv-4/06 od 7. ožujka 2007. vratio prvotnu optužnicu ODO-u Metković naloživši mu da u roku od tri dana podnese zahtjev za provođenje istrage protiv podnositelja. U obrazloženju rješenja je navedeno:
»Budući da se predmetnom optužnicom optuženiku stavlja na teret 17 kaznenih djela – zlouporabe ovlasti u gospodarskom poslovanju – iz čl. 292. st. 1. i st.2. KZ-a, koja se odnose na zaključenje 15 ugovora o kreditima, u iznosima od po više stotina tisuća kuna, 1 ugovora o izdavanju bankovne garancije i povlačenju akceptnog naloga kojim je osiguran kredit u iznosu od preko milijun kuna, u situaciji kada okrivljenik u prigovoru tvrdi da nije postupao nezakonito kako se to navodi u optužnici, te da nije točno da se ne ispunjavaju ugovorene obveze od strane korisnika kredita, i da su neki krediti već vraćeni, ovo vijeće smatra da je doista potrebno provesti istragu radi boljeg razjašnjenja stvari po svim točkama predmetne optužnice.«
17. Postupajući u skladu s rješenjem prvostupanjskog suda, ODO Metković je 16. ožujka 2007. Županijskom sudu u Dubrovniku (u daljnjem tekstu: drugostupanjski sud) podnio istražni zahtjev protiv podnositelja.
Podnositelj je u svojstvu osumnjičenika i u prisutnosti svog branitelja odvjetnika Gašpara Lujaka ispitan 22. kolovoza 2008. pred drugostupanjskim sudom. Tom prilikom je 