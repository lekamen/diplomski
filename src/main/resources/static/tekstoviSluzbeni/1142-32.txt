 postupka kao i analize svih relevantnih činjenica i okolnosti, nesporno utvrdila kako su HGK i devet članova Udruženja razmjenom informacija o budućim cijenama vezova u marinama u Republici Hrvatskoj, izvršenoj na sjednici Udruženja od 25. listopada 2012. sklopili zabranjeni sporazum koji za cilj ima sprječavanje, ograničavanje ili narušavanje tržišnog natjecanja, u smislu članka 8. ZZTN-a.
Člankom 8. stavkom 1. ZZTN-a zabranjeni su svi sporazumi između dva ili više neovisnih poduzetnika, odluke udruženja poduzetnika i usklađeno djelovanje, koje kao cilj ili posljedicu imaju narušavanje tržišnog natjecanja na mjerodavnom tržištu, a osobito oni kojima se izravno ili neizravno utvrđuju kupovne ili prodajne cijene, odnosno drugi trgovinski uvjeti.
Sporazumima u smislu članka 8. stavka 1. ZZTN-a smatraju se osobito ugovori, pojedine odredbe ugovora, usmeni ili pisani dogovori među poduzetnicima te usklađena praksa koja je posljedica takvih dogovora, odluke poduzetnika ili udruženja poduzetnika, opći uvjeti poslovanja i drugi akti poduzetnika koji jesu ili mogu biti sastavni dio ugovora i slično, neovisno o tome jesu li takvi sporazumi sklopljeni između poduzetnika koji djeluju na istoj razini proizvodnje, odnosno distribucije (horizontalni sporazumi) ili između poduzetnika koji ne djeluju na istoj razini proizvodnje, odnosno distribucije (vertikalni sporazumi).
U ovom postupku bilo je potrebno utvrditi je li na sjednici Udruženja od 25. listopada 2012. između sudionika sjednice došlo do razmjene informacija o njihovim namjeravanim cijenama vezova za 2013. godinu.
Uvidom u presliku zapisnika sa sjednice Vijeća Udruženja marina pri HGK održane 25. listopada 2012. g. (četvrtak) u Marini Kornat u Biogradu n/M, Kapetanski klub, s početkom u 14,00 sati, klasa: 023-02/12-05/12, urbroj: 311-30/15-12-2, od 26. listopada 2012., Agencija je utvrdila kako se navodi sljedeće, citat: »Nazočni su također najavili da za sljedeću godinu njihove marine neće podizati cijene usluga (vezova), a oni koji će i podizati cijene ići će s minimalnim poskupljenjem (za postotak inflacije u RH)«.
Navedeni zapisnik nedvojbeno ukazuje na činjenicu da su članovi Udruženja koji su prisustvovali navedenoj sjednici međusobno razmjenjivali informacije o budućim cijenama svojih usluga.
Uvidom u popis nazočnih koji se nalazio u privitku navedenog zapisnika, Agencija je utvrdila kako je na sjednici Udruženja održanoj 25. listopada 2012., sudjelovalo ukupno 17 osoba. Uz predstavnike HGK, sudjelovali su još i predstavnik Ministarstva pomorstva, prometa i infrastrukture, predstavnik Ministarstva turizma, te predstavnici devet poduzetnika koji pružaju usluge veza, smještaja turista u plovnim objektima te ostale usluge u marinama:
– ACI (21 marina),
– Tehnomont (marina Veruda),
– Ilirija (marina Kornati),
– Marina Hramina (marina Hramina),
– Brodogradilište i marina (marina Betina),
– Marina Punat (marina Punat),
– Marina Dalmacija (marina Dalmacija),
– Marina Borik (marina Borik),
– Marina Šibenik (marina Mandalina, dio D-Marin sustava Dogus grupe, ranije u sastavu NCP Grupe). U odnosu na Marinu Šibenik postoji prijepor oko toga je li ista i na koji način sudjelovala u radu Udruženja i predmetnoj razmjeni informacija. O navedenom će biti govora u točki 9.1. ove Obavijesti.
Također, na sljedećoj sjednici Udruženja, održanoj 19. ožujka 2013., ponovo se razgovaralo, o tada već aktualnim, cijenama vezova za 2013. godinu. Naime, u Skraćenom zapisniku sa sjednice Udruženja marina HGK održane 19.03.2013., klasa: 334-04/13-03/01, urbroj: 311-15-13-02, od 21. ožujka 2013., navodi se, citat: »...veći dio marina podigao je cijene svojih usluga za cca 3-6%, dok tvrtka ACI nije podigla cijene za sezonu 2013., te je uvela određene popuste u određenim marinama, kao i pogodnosti za godišnji vez«.
Dakle, osim što su na sjednici održanoj 25. listopada 2012. najavili buduće postupanje u svezi cijena, na sljedećoj sjednici održanoj 19. ožujka 2013. prisutni su i napravili svojevrsnu