 kupovnih ili prodajnih cijena, podjele tržišta i kupaca, ograničavanjem proizvodnje i/ili prodaje i tehnološkog razvoja, dogovorom o sudjelovanju u postupcima javne nabave i slično, a posljedica kartelnih sporazuma je štetan učinak na potrošače u vidu povećanja cijena i smanjivanja izbora robe i/ili usluga.
Sukladno članku 8. stavku 3. ZZTN-a, određeni sporazumi neće se smatrati zabranjenim sporazumima, odnosno izuzet će se od opće zabrane ako kumulativno, za vrijeme njihova trajanja ispunjavaju sljedeće uvjete: pridonose unapređenju proizvodnje ili distribucije robe i/ili usluga ili promicanju tehnološkog ili gospodarskog razvoja, pružaju potrošačima razmjernu korist, poduzetnicima ne nameću ograničenja koja nisu neophodna za postizanje navedenih ciljeva i poduzetnicima ne omogućuju isključivanje znatnog dijela konkurencije s tržišta, za robe i/ili usluge koje su predmetom sporazuma.
Kako je u predmetnoj stvari riječ o dogovoru o sastavnom elementu cijene, koji nije uređen propisima i u cijelosti je proizvoljan, dakle o teškom ograničenju tržišnog natjecanja, a novi način izračuna MT-a, koji su stranke dogovorile 26. ožujka 2014. i počele primjenjivati 1. travnja 2014., je nepovoljniji za potrošače, od onoga koji su primjenjivali prije 1. travnja 2014., navedeni sporazum ne može biti izuzet u smislu članka 8. stavka 3. ZZTN-a.
S obzirom da potrošači koriste proizvode/usluge sportskih kladionica s ciljem ostvarenja dobitka u igrama klađenja, smanjenje uloga promjenom načina obračuna MT-a i time smanjenje mogućeg dobitka, ni u kojem slučaju se ne može smatrati razmjernom koristi za potrošače.
Istovremeno priređivači igara ostvaruju veći prihod temeljem novog načina obračuna MT-a i umanjenjem uloga igrača, i u slučaju gubitnih i dobitnih listića, jer u svakom slučaju naplaćuju MT.
Kompetentnost sudionika na nekom mjerodavnom tržištu ogleda se između ostalog i u raznolikosti njihove ponude i načinu na koji istu čine atraktivnom i transparentnom potrošačima.
Vijeće ovdje naglašava kako se ograničenje izbora potrošačima u ponudi cijena klađenja, koje istovremeno umanjuje njihovu dobit, ne može kompenzirati pojednostavljenjem izbora kao što se bilo kakvo smanjenje ili ograničavanje ponude bilo proizvoda bilo cijena ne može opravdati jednostavnošću izbora.
Činjenica da MT nije uređen propisima i u potpunosti je fakultativan, što su u očitovanjima potvrdili i priređivači igara klađenja, daje mogućnost priređivačima igara da se natječu različitim visinama MT-a u svojoj ponudi.
Uzimajući u obzir visok tržišni udjel sudionika sporazuma te činjenicu da je riječ o teškom ograničenju tržišnog natjecanja, na predmetni sporazum nije moguće primijeniti ni Uredbu o horizontalnim sporazumima, kao niti Uredbu o sporazumima male vrijednosti.
Sukladno članku 8. stavku 5. ZZTN-a, teret dokaza o postojanju uvjeta iz članka 8. stavka 3. ZZTN-a snose poduzetnici sudionici sporazuma. Agencija nije zaprimila dokaze o postojanju uvjeta iz članka 8. stavka 3. ZZTN-a koji moraju biti ispunjeni da bi određeni sporazum bio izuzet od opće zabrane iz članka 8. stavka 1. ZZTN-a.
Slijedom svega navedenog, Agencija je temeljem odluke Vijeća odlučila kao u točki I. izreke predmetnog rješenja.
11.2. Odluka Vijeća o visini upravno-kaznene mjere
Vijeće je prilikom donošenja odluke o visini upravno-kaznene mjere u obzir uzelo sve činjenice i okolnosti utvrđene u postupku utvrđivanja postojanja uvjeta za izricanje upravno-kaznene mjere, koje su detaljno obrazložene pod točkom 10.3. obrazloženja ovog rješenja, te će se Vijeće ovdje samo kratko osvrnuti na iste.
Prilikom određivanja osnovnog iznosa upravno-kaznene mjere Vijeće je u obzir uzelo činjenicu kako je u konkretnom slučaju riječ o kartelnom sporazumu koji predstavlja najteži oblik povrede odredbi ZZTN-a koji sadrži teška ograničenja tržišnog natjecanja, a koji se u konkretnom slučaju, očituje u izravnom utvrđivanju dijela cijene usluge.
Kao olakotne okolnosti, Vijeće je uzelo u obzir dobru suradnju svih stranaka