 članka 7. stavka 1. Zakona o izmjenama i dopunama Zakona također određuje odbacivanje zahtjeva. Prema ocjeni Suda, za tumačenje pravne prirode roka za podnošenje zahtjeva za naknadu odlučno je, kako je naprijed navedeno, nastupanje pravne posljedice gubitka svih prava, premda zakonodavac nije propisao da bi nepravodobno podnesene zahtjeve trebalo odbiti. Gubitak svih prava iz materijalnog propisa suštinski ima značenje kao da je zahtjev odbijen.
Pri tome Sud ne nalazi odlučnim što je u Zakonu o izmjenama i dopunama Zakona izostala odredba kojom se kao pravna posljedica podnošenja nepravodobnog zahtjeva po to zakonu, određuje gubitak prava. Taj je zakon, naime, donesen u izvršenju odluke Ustavnog suda Republike Hrvatske broj: U-I-673/1996 i dr. od 21. travnja 1999., kojom je ukinuta odredba članka 65. stavka 4. Zakona o naknadi o posljedicama propuštanja roka ukoliko se odnose na prijašnjeg vlasnika – stranu fizičku osobu. Međutim, uvažavajući okolnost da je gubitak prava kao posljedica nepravodobnog podnošenja zahtjeva, propisan za hrvatske državljane, Sud je cjelovitim tumačenjem odredbi Zakona o naknadi shvaćanja da ista posljedica mora nastupiti i u slučaju kad zahtjev nepravodobno podnesu kategorije građana određene člankom 7. stavkom 1. Zakona o izmjenama i dopunama Zakona. Drukčije tumačenje odredbe članka 7. Zakona o izmjenama i dopunama Zakona dovelo bi do neravnopravnosti hrvatskih državljana i stranih državljana i njihove nejednakosti pred zakonom, što je protivno odredbi članka 14. stavka 2. Ustava Republike Hrvatske (»Narodne novine«, broj 56/90., 8/98. – proč. tekst., 28/01., 41/01. – proč. tekst, 55/01.– ispr. i 85/10. – proč. tekst); kao i do diskriminacije hrvatskih državljana, što je protivno članku 14. Europske konvencije za zaštitu ljudskih prava i temeljnih sloboda (Narodne novine – Međunarodni ugovori, broj 18/97., 6/99., 8/99., 14/02., 9/05., 14/02., 13/03., 1/06 i 2/10.) u svezi sa zaštitom vlasništva zajamčene člankom 1. Protokola 1 uz tu Konvenciju.«
28. Navedena presuda VUSRH-a od 13. rujna 2012. bila je predmet ispitivanja u ustavnosudskom postupku. Ustavna tužba iste podnositeljice (iz Izraela) sada je odbijena odlukom Ustavnog suda broj: U-III-5473/2012 od 13. siječnja 2014.
Ustavni sud se u tom postupku usmjerio na ispitivanje je li VUSRH obrazložio svoje pravno stajalište o materijalnopravnoj prirodi roka za podnošenje zahtjeva za priznavanje prava na naknadu za oduzetu imovinu iz članka 7. stavka 1. ZID-a ZoNak-a/02. S obzirom da je VUSRH to učinio, Ustavni sud je u odluci broj: U-5473/2012 od 13. siječnja 2014. odbio podnositeljičinu ustavnu tužbu. Istodobno je potvrdio ustavnopravnu prihvatljivost pravnog stajališta VUSRH-a, ocijenivši da taj sud nije proizvoljno protumačio i samovoljno primijenio mjerodavno pravo.
29. Ustavni sud je nakon toga u istovrsnom predmetu iste podnositeljice (iz Izraela) ponovo odbio njezinu ustavnu tužbu kao neosnovanu odlukom broj: U-III-3909/2013 od 26. veljače 2014. koja je donesena u povodu presude VUSRH-a broj: Us-857/2011-6 od 23. svibnja 2013.
U istovrsnom predmetu koji se odnosio na računanje isteka roka iz članka 7. stavka 1. ZID-a ZoNak-a/02, Ustavni sud je odlukom broj: U-III-1408/2012 od 25. ožujka 2015., vodeći se slučajem podnositeljice iz Izraela, odbio ustavnu tužbu i podnositeljice iz Italije te podnositelja iz SAD-a protiv presude Upravnog suda Republike Hrvatske broj: Us-13656/2009-9 od 14. prosinca 2011.
30. Nakon toga je sudac-izvjestitelj uputio istovrsni predmet broj: U-III-5694/2013, koji se razmatra u ovom ustavnosudskom postupku, na Sjednicu Ustavnog suda, sa zahtjevom za preispitivanje dosadašnjeg pristupa Ustavnog suda praksi upravnih tijela i upravnih sudova u tom pitanju.
V. OCJENA USTAVNOG SUDA
31. Imajući u vidu sve prethodno navedene činjenice i okolnosti, te uvažavajući temeljne postavke upravnog prava, a polazeći od zaštite individualnog prava na pravnu sigurnost zajamčenog člankom 29. stavkom 1. u vezi s člankom 19. Ustava,