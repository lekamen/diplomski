24 18.03.2016 Uredba o izmjeni Uredbe o osnivanju Središnje agencije za financiranje i ugovaranje programa i projekata Europske unije
VLADA REPUBLIKE HRVATSKE
664
Na temelju članka 12. stavka 2. Zakona o ustanovama (»Narodne novine«, br. 76/93, 29/97, 47/99 i 35/08), Vlada Republike Hrvatske je na sjednici održanoj 16. ožujka 2016. godine donijela
UREDBU
O IZMJENI UREDBE O OSNIVANJU SREDIŠNJE AGENCIJE ZA FINANCIRANJE I UGOVARANJE PROGRAMA I PROJEKATA EUROPSKE UNIJE
Članak 1.
U Uredbi o osnivanju Središnje agencije za financiranje i ugovaranje programa i projekata Europske unije (»Narodne novine«, br. 90/07, 114/07, 29/12 i 56/13), članak 2. mijenja se i glasi:
»(1) Djelatnost Agencije je upravljanje programima i projektima Europske unije te upravljanje programima i projektima regionalnoga razvoja.
(2) U obavljanju djelatnosti iz stavka 1. ovoga članka, Agencija:
– priprema i provodi nabavu odnosno raspisuje pozive, sklapa i provodi ugovore o nabavi robe, radova, usluga i ugovore o bespovratnim sredstvima, odobrava i vrši plaćanja i prati tijek financijskih sredstava te nadzire provedbu programa i projekata prema pravilima financijskog upravljanja i kontrole koja se primjenjuju na proračun Europske unije u skladu s međunarodnim sporazumima
– obavlja funkcije dodijeljene u skladu s važećim zakonima i podzakonskim propisima koji uređuju provedbu strukturnih instrumenata u Republici Hrvatskoj u okviru višegodišnjeg proračuna Europske unije za razdoblje 2007. – 2013.
– obavlja funkcije dodijeljene u skladu s važećim zakonima i podzakonskim propisima koji uređuju provedbu europskih strukturnih i investicijskih fondova u Republici Hrvatskoj u okviru višegodišnjeg proračuna Europske unije za razdoblje 2014. – 2020.
– obavlja aktivnosti vezane uz provedbu twinning instrumenta te u tome surađuje s tijelima Europske komisije, državama članicama Europske unije i zemljama korisnicama twinning instrumenta
– organizira i provodi izobrazbu vezano uz svoju djelatnost te informira o programima koje provodi
– vrši kontrolu ispravnosti izdataka hrvatskih projektnih partnera u skladu s međunarodnim sporazumima
– obavlja poslove upravljačkog i kontrolnog tijela za programe Europske teritorijalne suradnje
– provodi aktivnosti kojima doprinosi ostvarenju ciljeva politike regionalnoga razvoja utvrđenih u planskim dokumentima politike regionalnoga razvoja središnje razine
– obavlja i druge poslove iz svoga djelokruga.«.
Članak 2.
Agencija će započeti obavljati djelatnosti iz članka 1. stavka 1., a u svezi obavljanja djelatnosti upravljanja programima i projektima regionalnoga razvoja te djelatnosti iz članka 1. stavka 2. podstavaka 6., 7. i 8. ove Uredbe po provedenom pripajanju Agencije za regionalni razvoj Republike Hrvatske Središnjoj agenciji za financiranje i ugovaranje programa i projekata Europske unije u skladu s Uredbom o pripajanju Agencije za regionalni razvoj Republike Hrvatske Središnjoj agenciji za financiranje i ugovaranje programa i projekata Europske unije (»Narodne novine«, broj 97/15).
Članak 3.
Ova Uredba stupa na snagu osmoga dana od dana objave u »Narodnim novinama«.
Klasa: 022-03/16-03/05
Urbroj: 50301-05/05-16-4
Zagreb, 16. ožujka 2016.
Predsjednik Tihomir Orešković, v. r.
