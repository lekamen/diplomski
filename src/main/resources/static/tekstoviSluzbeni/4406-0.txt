75 17.08.2016 Pravilnik o termičkoj obradi otpada
MINISTARSTVO ZAŠTITE OKOLIŠA I PRIRODE
1755
Na temelju članka 105. Zakona o održivom gospodarenju otpadom (»Narodne novine«, br. 94/13) ministar zaštite okoliša i prirode, donosi
PRAVILNIK
O TERMIČKOJ OBRADI OTPADA
I. OPĆE ODREDBE
Članak 1.
Ovim Pravilnikom propisuju se način i uvjeti rada, uvjeti za početak i prekid rada postrojenja za spaljivanje i suspaljivanje, način ulazne kontrole otpada, način zaštite zraka, tla i voda te način gospodarenja ostatnim otpadom u postrojenju za spaljivanje i suspaljivanje otpada i posebni uvjeti za ostale postupke termičke obrade otpada.
Članak 2.
Ovim se Pravilnikom u pravni poredak Republike Hrvatske prenose odredbe sljedećih direktiva Europske unije:
– Direktiva 2008/98/EZ Europskoga parlamenta i Vijeća o otpadu i ukidanju određenih direktiva (SL L 312, 22. 11. 2008.)
– Direktiva 2010/75/EZ Europskoga parlamenta i Vijeća o industrijskim emisijama (integrirano sprječavanje i kontrola onečišćenja) (SL L 334, 17. 12. 2010.).
Članak 3.
Ovaj Pravilnik se odnosi na sva postrojenja za spaljivanje i suspaljivanje krutog ili tekućeg otpada uključujući postrojenja u kojima se primjenjuju postupci kao što su piroliza, uplinjavanje ili plazma proces i postrojenja u kojima se primjenjuju i ostali postupci termičke obrade otpada.
Članak 4.
(1) Odredbe ovog Pravilnika ne primjenjuju se na postrojenja koja obrađuju sljedeći otpad:
– biljni otpad iz poljoprivrede i šumarstva,
– biljni otpad u industriji proizvodnje hrane u slučaju kada se koristi proizvedena toplinska energija,
– vlaknasti biljni otpad nastao proizvodnjom celuloze i papira ukoliko se energetska oporaba obavlja na mjestu njegove proizvodnje i uz korištenje toplinske energije,
– otpad od pluta,
– drveni otpad izuzev onog koji može sadržavati halogenirane organske spojeve ili teške metale kao posljedicu obrade sredstvima za zaštitu drveta, premazima ili ljepilima što posebno obuhvaća drveni otpad koji potječe od gradnje ili rušenja,
– radioaktivni otpad,
– otpad životinjskog podrijetla kako je utvrđeno Uredbom (EZ) br. 1069/2009 Europskog parlamenta i Vijeća od 21. listopada 2009. o utvrđivanju zdravstvenih pravila za nusproizvode životinjskog podrijetla i od njih dobivene proizvode koji nisu namijenjeni prehrani ljudi te o stavljanju izvan snage Uredbe (EZ) br. 1774/2002 (Uredba o nusproizvodima životinjskog podrijetla) (SL L 300, 14. 11. 2009.), kako je posljednji put izmijenjena Uredbom Vijeća (EU) br. 1385/2013 оd 17. prosinca 2013. o izmjeni uredbi Vijeća (EZ) br. 850/98 i (EZ) br. 1224/2009 i uredbi (EZ) br. 1069/2009, (EU) br. 1379/2013 i (EU) br. 1380/2013 Europskog parlamenta i Vijeća zbog izmjene statusa departmana Mayotte u odnosu na Europsku uniju (SL L 354, 28. 12. 2013.),
– otpad koji je nastao kao rezultat traženja i iskorištavanja izvora nafte i plina s pučinskih postrojenja (platforme za eksploataciju ugljikovodika na moru) koji se spaljuje na samim postrojenjima,
– eksperimentalna postrojenja koja se koriste za istraživanje, razvoj i testiranje u svrhu unaprjeđenja postupka spaljivanja otpada i koja obrađuju do 50 tona otpada godišnje.
(2) Odredbe ovog Pravilnika ne primjenjuju se na postrojenja koja koriste postupke uplinjavanja ili pirolize, ako su plinovi koji nastaju kao rezultat takove obrade otpada tako pročišćeni da više ne predstavljaju otpad prije spaljivanja te ako vrijednosti emisije koje oni uzrokuju nisu veće od onih koje nastaju kao rezultat spaljivanja prirodnog plina.
Članak 5.
(1) Pojedini pojmovi uporabljeni u ovom Pravilniku imaju sljedeće značenje:
1) »Postrojenja za spaljivanje otpada« označavaju sve nepokretne i pokretne tehničke jedinice i opremu namijenjenu termičkoj obradi otpada, sa ili bez oporabe topline proizvedene izgaranjem, putem spaljivanja oksidacijom otpada kao i ostalim postupcima termičke obrade kao što su piroliza, uplinjavanje ili plazma postupak, ako se produkti nastali takovom obradom kasnije spaljuju.
2) »Postrojenja za