pravila o izuzeću sudaca, standardi nepristranosti suda u demokratskom društvu zahtijevaju i da sudovi uživaju povjerenje javnosti. U svakom pojedinom predmetu treba odlučiti je li odnos o kojem je riječ takve prirode i stupnja da upućuje na nedostatak subjektivne ili objektivne nepristranosti suda. Ustavni sud u tom kontekstu ponavlja da kada se odlučuje o tome postoji li u određenom predmetu opravdani razlog za bojazan da sud nije nepristran, stajalište same osobe jest važno, ali nije odlučno nego je odlučno može li se ta bojazan smatrati objektivno opravdanom.
Polazeći od prethodno navedenoga, ključno je pitanje na koje Ustavni sud u ovom predmetu treba odgovoriti: je li činjenica da je podnositelj pokušao protiv predmetne sutkinje pokrenuti kazneni postupak takve prirode i stupnja da upućuje na nedostatak nepristranosti suda?
Ustavni sud ocjenjuje da bi potvrdan odgovor na to pitanje u osobitim okolnostima konkretnog slučaja predstavljao preširoko tumačenje pojma nepristranosti suda. Naime, podnositelj je neuspješno pokušao pokrenuti kazneni postupak protiv predmetne sutkinje jer je u jednom prethodnom predmetu, po njegovoj ocjeni, donijela »presudu protiv njega, pri čemu je postupala nesavjesno, propuštajući izvesti predložene dokaze i utvrditi činjenice«. U stručnim je krugovima notorna činjenica da se mnogi zahtjevi za izuzeće temelje na takvim i sličnim navodima (koji pokazuju subjektivno nezadovoljstvo nekim sucem) te da se takvi zahtjevi za izuzeće odbijaju. Činjenica da su o ovom predmetu takvi navodi zaogrnuti u neuspjeli optužni prijedlog ne mijenja ništa na stvari. U suprotnom bi svatko tko je neuspjelo podnio zahtjev za izuzeće sa sadržajem poput onoga u podnositeljevom optužnom prijedlogu mogao s uspjehom tvrditi da dotični sudac više nije nepristran zbog samog podnošenja zahtjeva za njegovo izuzeće pa bi u konačnici uvijek posredno uspio sa svojim zahtjevom za izuzeće. Neupitno je da je takva razina očigledno neosnovanoga »ataka« na suce, čak i kada se pokušava ostvariti neuspješnim pokušajem vođenja kaznenog postupka protiv njih, nešto s čime se oni načelno mogu i moraju nositi pri svom daljnjem profesionalnom postupanju pa stoga sama po sebi ne može okrnjiti njihovu nepristranost, a podnositelj nije ponudio dokaze iz kojih bi proizlazilo da je u konkretnom slučaju drugačije. Osim toga, suprotno bi tumačenje kao krajnju posljedicu imalo mogućnost da podnositelj samim podnošenjem očigledno neutemeljenih optužnih prijedloga isključuje od suđenja sve one suce za koje ne želi da sude u njegovim predmetima, pa čak i sve suce uopće.
Stoga prema ocjeni Ustavnog suda podnositelju u konkretnom slučaju nije povrijeđeno pravo na nepristranog suca kao sastavnicu ustavnog prava na pravično suđenje zajamčeno člankom 29. stavkom 1. Ustava.
8. Kao što je već navedeno, standardi nepristranosti suda u demokratskom društvu zahtijevaju i da sudovi uživaju povjerenje javnosti. To se odnosi i na Ustavni sud. U tom smislu Ustavni sud, povrh navedenoga, primjećuje da je podnositelj u predmetnoj žalbi, uz nezadovoljstvo radom prvostupanjskog suda u cijelosti, iznio i niz teških uvreda i kleveta na račun prvostupanjskog suda i svih njegovih sudaca (vidi točku 2. obrazloženja ove odluke). Ustavni je sud ovom prilikom, usprkos tome, izuzetno ipak uzeo u razmatranje podnositeljevu ustavnu tužbu.
9. Slijedom iznesenog, na temelju članaka 73. i 75. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02.), odlučeno je kao u izreci.
10. Odluka o objavi temelji se na članku 29. stavku 1. Ustavnog zakona.
Broj: U-III-1998/2012
Zagreb, 19. ožujka 2015.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v. r.
