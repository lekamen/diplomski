39 08.04.2015 Odluka Ustavnog suda Republike Hrvatske broj: U-III-5656/2012 od 19. ožujka 2015.
USTAVNI SUD REPUBLIKE HRVATSKE
815
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Miroslav Jovičić iz Splita, kojeg zastupaju Ivo Grga i Siniša Štimac, odvjetnici u Splitu, na sjednici održanoj 19. ožujka 2015. jednoglasno je donio
ODLUKU
I. Ustavna tužba se usvaja.
II. Ukidaju se:
– presuda Županijskog suda u Splitu broj: Kž-599/12 od 4. rujna 2012.
– presuda Općinskog suda u Splitu broj: K-319/10 od 23. travnja 2012.
III. Predmet se vraća Općinskom sudu u Splitu na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnio je Miroslav Jovičić iz Splita (u daljnjem tekstu: podnositelj), kojeg zastupaju Ivo Grga i Siniša Štimac, odvjetnici u Splitu.
Ustavna tužba podnesena je protiv presude Županijskog suda u Splitu broj: Kž-599/12 od 4. rujna 2012., kojom je odbijena žalba podnositelja (privatnog tužitelja u kaznenom postupku protiv okrivljenika Momčila Rusića) te je potvrđena presuda Općinskog suda u Splitu broj: K-319/10 od 23. travnja 2012., kojom je okrivljenik Momčilo Rusić oslobođen optužbe da je počinio kazneno djelo tjelesne ozljede iz članka 98. Kaznenog zakona (»Narodne novine« broj 110/97., 27/98. – ispravak, 129/00., 51/01., 111/03., 190/03., 105/04., 84/05. – ispravak, 71/06., 110/07. i 152/08.; u daljnjem tekstu: KZ).
Podnositelj je u ustavnoj tužbi naveo da su mu sudskim odlukama povrijeđena ustavna prava zajamčena člancima 14. i 29. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) te prava zajamčena člancima 6. i 14. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst; 8/99. – ispravak, 14/02. i 1/06.; u daljnjem tekstu: Konvencija).
2. Za potrebe ustavnosudskog postupka, na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), pribavljen je spis Općinskog suda u Splitu broj: K-319/10.
II. ČINJENICE I OKOLNOSTI PREDMETA
3. Uvidom u spis Općinskog suda u Splitu broj: K-319/10 utvrđeno je sljedeće:
Presudom Općinskog suda u Splitu broj: K-319/10 od 23. travnja 2012. okrivljenik Momčilo Rusić oslobođen je optužbe za počinjenje kaznenog djela tjelesne ozljede iz članka 98. KZ-a prema podnositelju, na način kako je to opisano u izreci presude.
Protiv presude Općinskog suda u Splitu podnositelj je podnio žalbu Županijskom sudu u Splitu.
Županijski sud u Splitu je svojom presudom broj: Kž-599/12 od 4. rujna 2012. odbio žalbu podnositelja i potvrdio navedenu prvostupanjsku presudu.
III. OSPORENI SUDSKI AKTI
1) Presuda Općinskog suda u Splitu broj: K-319/10 od 23. travnja 2012.
4. Navedenom prvostupanjskom presudom okrivljenik Momčilo Rusić oslobođen je optužbe »da bi dana 14. prosinca 2009. u prostoriji Srpskog kulturnog društva 'Prosvjeta' u Splitu, Kroz Smrdečac 9, nakon kraće prepirke, najprije gurnuo drveni stol na privatnog tužitelja, a potom ga istim pritisnuo uza zid za koje vrijeme je tužitelj bio u sjedećem položaju, onemogućivši ga da ustane, a zatim ga u tom položaju snažno, najmanje 7 – 8 puta udario zatvorenim šakama u predjelu glave, a potom i stolicom koju je udario nogom nanijevši mu višestruka natučenja glave i lica kao i oteklinu područja desnog oka, natučenje desnog koljena, oštećenje medijalnog kolateralnog ligamenta i medijalnog menigsa desnog koljena, a koje povrede su lake naravi, dakle, da bi drugog tjelesno ozlijedio i narušio mu zdravlje, pa da bi time počinio kazneno djelo protiv života i tijela – tjelesne ozljede – označeno i