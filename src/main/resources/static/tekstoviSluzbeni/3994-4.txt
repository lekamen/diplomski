
Ocjenjujući osnovanost tužbe na osnovi sadržaja spisa predmeta i u upravnom postupku utvrđenog činjeničnog stanja, priloženih isprava, a sve to u okviru navoda i razloga iz tužbe, Sud ne nalazi da bi u provedenom postupku došlo do povrede pravila postupka, pogrešno i nepotpuno utvrđenog činjeničnog stanja, te pogrešne primjene materijalnog prava.
U dokaznom postupku Sud je izvršio uvid u predmetni spis tuženika te posebno dokument »Analiza tržišta pristupa javnoj komunikacijskoj mreži na fiksnoj lokaciji za privatne i poslovne korisnike«, te ostalu dokumentaciju u spisu.
Naime, iz dokaza koji prileže spisu predmeta razvidno je da je dana 27. ožujka 2013. i 10. travnja 2013. godine zainteresirana osoba Optima Telekom d.d. podnijela inspektoru elektroničkih komunikacija predstavku o postojanju razloga za pokretanje postupka inspekcijskog nadzora protiv tužitelja, navodeći da je tužitelj u postupcima javne nabave naručitelja Ministarstva financija – Carinska uprava, Ureda državne uprave u Primorsko-goranskoj županiji te Ministarstva socijalne politike i mladih, prekršio regulatorne obveze određene na tržištu pristupa javnoj komunikacijskoj mreži na fiksnoj lokaciji za privatne i poslovne korisnike, te na tržištu javno dostupne telefonske usluge u mjesnom i/ili međumjesnom prometu koja se pruža na fiksnoj lokaciji za poslovne korisnike.
Slijedom navedenog inspektor je utvrdio da postoje uvjeti za pokretanje postupka inspekcijskog nadzora po službenoj dužnosti protiv tužitelja o čemu je zatražio očitovanje. Nakon tako provedenog upravnog postupka, nadležni inspektor je utvrdio da je tužitelj u troškovnicima u navedenim postupcima javnih nabava, u sva tri postupka ponudio cijene poziva (javnodostupnu telefonsku uslugu) prema nacionalnim nepokretnim i pokretnim mrežama po cijeni od 0 kn po minuti, da je ponudio cijene koje nisu prethodno dostavljene na uvid tuženiku, što je obveza tužitelja sukladno regulatornoj obvezi nadzora maloprodajnih cijena usluga koja je tužitelju kao operatoru sa značajnom tržišnom snagom, određena na tržištu pristupa javnoj komunikacijskoj mreži na fiksnoj lokaciji za privatne i poslovne korisnike, i na tržištu javno dostupne telefonske usluge u mjesnom i/ili međumjesnom prometu koja se pruža na fiksnoj lokaciji za poslovne korisnike, te da je inspektor utvrdio da tužitelj nije odredio popuste na uslugu poziva sukladno javno objavljenim uvjetima i cijenama, već je različitim kombinacijama tarifnih paketa, opcija i popusta definirao cijene usluga pristupa, dok je za uslugu poziva uvijek odredio cijenu u iznosu od 0,00 kn po minuti a što je suprotno podacima iz drugih troškovnika.
Slijedom izloženog, i po ocjeni ovog Suda, analizirajući postupak inspekcijskog nadzora, nesporno proizlazi da u postupcima javnih nabava tužitelj nije postupio sukladno regulatornoj obvezi nadzora maloprodajnih cijena usluga kako je to pravilno zaključio i tuženik u osporenom rješenju. Kraj takvog stanja stvari, Sud nalazi neosnovanim prigovor tužitelja iz tužbe da je odredbom članka 41. stavka 11. ZEK-a primjena regulatorne obveze nadzora cijena isključena u odnosu na postupke javnih nabava budući da navedene regulatorne obveze operatorima sa značajnom tržišnom snagom kako u regulatornom okviru pravne stečevine EU-a, tako i u ZEK-u, predstavljaju ključni element zaštite i razvoja tržišnog natjecanja u području elektroničkih komunikacija. Stoga, Sud ne nalazi osnovanim niti navode tužbe kojima tužitelj osporava ovlasti inspektora elektroničkih komunikacija navodeći da inspektor nije imao ovlasti naložiti zabranu sklapanja ugovora o postupcima javne nabave, odnosno naložiti raskidanje takvih ugovora. Ovo stoga što odredba članka 112. stavka 1. točke 20. izričito propisuje da je inspektor ovlašten narediti uklanjanje drugih utvrđenih nepravilnosti, nedostataka ili propusta u primjeni ZEK-a te je time sama izreka osporenog rješenja u potpunosti sukladna ovlastima nadležnog inspektora. Također, tužitelj neosnovano ističe da se radi o 