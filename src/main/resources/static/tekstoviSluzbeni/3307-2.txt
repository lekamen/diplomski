 članka 11. stavka 1. i 2. osporene Odluke mjerodavne su odredbe Zakona o općem upravnom postupku (»Narodne novine«, broj 47/09. – dalje: ZUP).
Odredbom članka 1. ZUP-a propisano je da se tim Zakonom uređuju pravila na temelju kojih, između ostalog, tijela jedinica lokalne i područne (regionalne) samouprave, u okviru djelokruga utvrđenog na temelju zakona, postupaju i rješavaju u upravnim stvarima.
Odredbom članka 3. stavka 1. ZUP-a propisano je da se ovaj Zakon primjenjuje u postupanju u svim upravnim stvarima. Samo se pojedina pitanja upravnog postupka mogu zakonom urediti drukčije, ako je to nužno za postupanje u pojedinim upravnim područjima te ako nije protivno temeljnim odredbama i svrsi ovoga Zakona.
Odredbama drugog dijela Glave III. ZUP-a propisana su dokazna sredstva koja će se upotrijebiti u cilju pravilnog i potpunog utvrđivanja činjeničnog stanja u upravnom postupku u koje spadaju, osim isprava, i saslušanje svjedoka, pribavljanje nalaza i mišljenja vještaka, provođenje očevida, kao i izjava same stranke.
Po ocjeni Suda odredba članka 11. stavka 1. i 2. Odluke, u dijelu kojom se dokazivanje prebivališta vezuje isključivo na pribavljanje potvrde nadležnog tijela protivna je temeljnim odredbama i svrsi ZUP-a jer se u upravnom postupku treba utvrditi pravo stanje stvari i u tu se svrhu moraju utvrditi sve činjenice i okolnosti koje su bitne za zakonito i pravilno rješavanje upravne stvari (načelo materijalne istine – članak 8.). U rješavanju određene upravne stvari svrha ZUP-a postiže se prvenstveno kroz pravilno i potpuno utvrđivanje činjeničnog stanja time da se pravno relevantne činjenice utvrđuju svim dokaznim sredstvima podobnim za dokazivanje a sve u cilju donošenja zakonitog i pravilnog pojedinačnog akta javnopravnog tijela.
Vezivanjem dokazivanja prebivališta isključivo potvrdom izdanom od nadležnog tijela, u svrhu djelomičnog oslobađanja od plaćanja komunalnog doprinosa, ograničava se mogućnost poduzimanja procesnih radnji radi utvrđivanja pravno relevantnih činjenica u upravnom postupku koje činjenice se utvrđuju svim dokaznim sredstvima odnosno dokazima propisanim odredbama ZUP-a.
Kako se prema izričitoj odredbi naprijed navedenog članka 3. stavka 1. ZUP-a samo pojedina pitanja upravnog postupka mogu zakonom urediti drukčije, ako je to nužno za postupanje u pojedinim upravnim područjima te ako nije protivno temeljnim odredbama i svrsi ovoga Zakona, a ne i općim aktom, to je osporeni opći akt u dijelu koji se odnosi na dokazivanje prebivališta isključivo potvrdom nadležnog državnog tijela u suprotnosti s općim postupovnim zakonom.
Konačno, treba reći da prigovore koji se odnose na zakonitost pojedinačnog akta javnopravnog tijela utemeljenog na naprijed navedenoj Odluci, zbog kojih podnositelj zahtjeva smatra da je povrijeđen zakon na njegovu štetu, ne može s uspjehom isticati u objektivnom upravnom sporu već u postupku ocjene zakonitosti tog pojedinačnog akta.
Trebalo je stoga, na temelju odredbe članka 86. stavka 3. Zakona o upravnim sporovima, odlučiti kao u izreci.
Sukladno odredbi članka 86. stavka 4. Zakona, osporena odredba općeg akta prestaje važiti danom objave ove presude u »Narodnim novinama«.
Poslovni broj: Usoz-150/15-8
Zagreb, 26. veljače 2016.
Predsjednica vijeća Marina Kosović Marković, v. r.
