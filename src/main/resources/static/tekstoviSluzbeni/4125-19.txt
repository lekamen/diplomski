u obnovljenom postupku nije raspravilo pitanje navodnog postojanja kaznenog djela pok. Ivana Žerjava u smislu članka 145. stavka 2. ZUP-a:53/91-47/09.
D. POSTOJI LI VLASNIŠTVO PODNOSITELJA NA SPORNIM POSLOVNIM PROSTORIMA?
66. Pri ispitivanju postojanja vlasništva podnositelja na poslovnim prostorima (u spornom suvlasničkom dijelu/O.Ž) relevanti su svi prethodno naznačeni nadzorni postupci koji su provedeni radi preispitivanja pravovaljanosti vlasništva podnositelja.
Istodobno, s obzirom na prethodno naznačene različite okolnosti koje okružuju podnositelje, u nastavku ustavnosudskog postupka potrebno je zasebno razmotriti jesu li s jedne strane postojala legitimna očekivanja koja bi bila konstitutivna za vlasništvo podnositeljica Jasne Crkvenčić Bojić i Željke Guttman na spornom suvlasničkom dijelu/O.Ž., te jesu li s druge strane postojala legitimna očekivanja koja bi bila konstitutivna za vlasništvo podnositelja Senke Žerjav i Viktora Žerjava na spornom suvlasničkom dijelu/O.Ž.
1) Podnositeljice Jasna Crkvenčić Bojić i Željka Guttman
a) Jesu li pravomoćnim rješenjem o povratu/1998 podnositeljice stekle imovinu pod zaštitom jamstva prava vlasništva?
67. Podnositeljice Jasna Crkvenčić Bojić i Željka Guttman su se 2. travnja 2001., u povodu prijedloga Državnog pravobraniteljstva Republike Hrvatske iz studenoga 2000. godine za obnovu postupka (koje je to tijelo temeljilo na podacima iz predstavke zakupnika Pere Šole od 23. studenoga 2000.), pisano očitovale o svom odnosu prema Olgi Žerjav preko svoga punomoćnika ovako:
»Osnov za iniciranje ostavinskog postupka provedenog kod Općinskog suda u Zagrebu pod oznakom O-4690/97 iza pokojne Olge Žerjav bio je podnesak koji sam sačinio kao punomoćnik predlagateljica Jasne Crkvenčić-Bojić i Željke Guttman. Podatke koje su mi predlagateljice iznijele, nalazim potvrđene kao istinitim u svojeručno pisanom očitovanju pokojne Žerjav Olge od 17. 11. 1974. godine, dakle oko 6 mjeseci prije njene smrti i godinu dana prije donošenja ostavinskog rješenja u Općinskom sudu u Zagrebu pod oznakom O– 2720/75. Na ovom očitovanju Olga Žerjav izvršila je ovjeru svog potpisa u ondašnjem Veleposlanstvu bivše SFRJ u SR Njemačkoj. Doslovan tekst te izjave glasi: ‘Ja niže potpisana ovime dozvoljavam da se u grobnicu na gradskom groblju Mirogoj u Zagrebu, koja je moje vlasništvo ukopa moj zet Sporiš Dragutin i njegova djeca Jasna i Željka Šporiš te njihove obitelji. Zagreb Nova Ves 50.’
Kada se zna da je zet Šporiš Dragutin bio suprug Šporiš Verice a djeca da su predlagateljice, tada nedvojbeno iz navoda same Olge Žerjav proizlazi da joj je Šporiš Verica bila kćerka, a njena djeca (sada predlagateljice) da su joj unuke. Konačno na ovim prostorima, u pravilu se u obiteljski grob ne ukapaju osobe koje nisu blisko rodbinski povezane, a to nesumnjivo zet (suprug kćerke) jeste.
Predlagateljicama je rješenje oznake O-2720/75 od 25. 11. 1975. godine nepoznato. Predlagateljice su nesumnjivo unuke pokojne Olge Žerjav, jer drugu baku jednostavno nisu imale. Konačno, njih je i baka Žerjav Olga odgojila, uz nju su odrasle. U spisu predmeta postoji izvod iz matice rođenih za Zvornik iz kojeg proizlazi da je Olga Rabatić rod. 24. 02. 1904. godine. U tom izvodu nema bilo kakvog podatka o tome da je bila udana, iako bi se taj podatak morao u njemu nalaziti. Isto tako postoji izvod iz matice umrlih (smrtni list), za Olgu Žerjav, rođenu 21. 02. 1904. godine u Zvorniku, umrle 23. 7. 1975. godine u Munchenu, SR Njemačka. Dakle postoje u predmetu spisa dva dokumenta za istu osobu po imenu, ali za različita prezimena. S obzirom na datume rođenje istaknuta u oba dokumenta očigledno je da se radi o istoj osobi, pa je nesumnjivo da je Olga Rabatić postala Olga Žerjav, supruga Viktora Žerjava.
Predlagateljice sve što znaju o obitelji Žerjav i Rabatić znaju iz pričanja svoje bake, sada pokojne Olge Žerjav. Zašto su u ostavinskom predmetu Općinskog suda u Zagrebu O-2720/75 unijeti podaci kakvi su unijeti, to predlagateljice zaista ne znaju, 