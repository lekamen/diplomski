136 18.12.2015 Odluka o postupcima namire za sporedne sustave
HRVATSKA NARODNA BANKA
2566
Na temelju članka 120. stavka 1. Zakona o platnom prometu (»Narodne novine«, br. 133/2009. i 136/2012.) i članka 42. stavka 3. točke 13. Zakona o Hrvatskoj narodnoj banci (»Narodne novine«, br. 75/2008. i 54/2013.) Savjet Hrvatske narodne banke donosi
ODLUKU
O POSTUPCIMA NAMIRE ZA SPOREDNE SUSTAVE
Članak 1.
Pravna podloga i predmet
(1) Hrvatska narodna banka je ugovorna strana u Sporazumu o Transeuropskom automatiziranom sustavu ekspresnih novčanih transakcija u realnom vremenu na bruto načelu (sustav TARGET2) te je prema tom sporazumu prihvatila Smjernicu Europske središnje banke ESB/2012/27 od 5. prosinca 2012. o Transeuropskom automatiziranom sustavu ekspresnih novčanih transakcija u realnom vremenu na bruto načelu (sustav TARGET2) kako je posljednji put mijenjana Smjernicom Europske središnje banke ESB/2015/15 od 2. travnja 2015.
(2) U skladu sa Smjernicom iz stavka 1. ovog članka ovom se Odlukom uređuju postupci namire za sporedne sustave.
(3) Ova Odluka predstavlja opće uvjete za postupke namire za sporedne sustave.
(4) Ova Odluka zajedno s Odlukom o uvjetima za otvaranje i funkcioniranje PM računa u sustavu TARGET2-HR i njezinim dodacima, Odlukom o dodatnim i izmijenjenim uvjetima za otvaranje i funkcioniranje PM računa u sustavu TARGET2-HR upotrebom internetskog pristupa i njezinim dodacima i Odlukom o uvjetima za otvaranje i funkcioniranje namjenskog gotovinskog računa u sustavu TARGET2-HR i njezinim dodacima predstavlja Pravila rada sustava TARGET2-HR.
Članak 2.
Definicije
Za potrebe ove Odluke, osim onih iz članka 3. Odluke o uvjetima za otvaranje i funkcioniranje PM računa u sustavu TARGET2-HR, primjenjuju se i sljedeće definicije:
(1) »banka namire« znači sudionik čiji se PM račun ili podračun upotrebljava za namiru instrukcija za plaćanje sporednog sustava;
(2) »duga pozicija« znači imati potraživanje za vrijeme namire instrukcija za plaćanje sporednog sustava;
(3) »gotovinska namira« znači namira novčanica i kovanica;
(4) »ICM poruka« znači informacije koje su istodobno dostupne svim skupinama ili izabranoj skupini imatelja PM računa u sustavu TARGET2 preko ICM-a;
(5) »informacijski i kontrolni modul (ICM)« znači modul SSP-a koji omogućuje imateljima PM računa dobivanje online informacija, dostavljanje naloga za prijenos likvidnosti, upravljanje likvidnošću i iniciranje naloga za plaćanje u izvanrednim situacijama;
(6) »instrukcija za odobrenje« znači instrukcija za plaćanje koju je dostavio sporedni sustav i koja je naslovljena na ASCB radi terećenja jednog od računa koji sporedni sustav ima i/ili vodi u PM-u i radi odobrenja PM računa ili podračuna banke namire za iznos određen u instrukciji;
(7) »instrukcija za plaćanje« ili »instrukcija za plaćanje sporednog sustava« znači instrukcija za odobrenje ili instrukcija za terećenje;
(8) »instrukcija za terećenje« znači instrukcija za plaćanje koja je naslovljena na SCB i koju je dostavio sporedni sustav radi terećenja PM računa ili podračuna banke namire za iznos naveden u instrukciji, na temelju ovlaštenja za terećenje, i radi odobrenja bilo kojeg računa sporednog sustava u PM-u ili PM računa ili podračuna druge banke namire;
(9) »internetski pristup« znači da se sudionik odlučio za PM račun kojemu se može pristupiti samo preko interneta i da sudionik dostavlja platne poruke ili kontrolne poruke sustavu TARGET2 preko interneta;
(10) »kratka pozicija« znači biti dužan novac za vrijeme namire instrukcija za plaćanje sporednog sustava;
(11) »međusistemska namira« znači namira instrukcija za terećenje u realnom vremenu na temelju koje se izvršavaju plaćanja od jedne banke namire jednog sporednog sustava, upotrebljavajući postupak namire 6, prema banci namire drugog sporednog sustava upotrebljavajući postupak namire 6;
(12) »modul (upravljanja) statičkim podacima« znači modul SSP-a u kojemu se prikupljaju i snimaju statički podaci;
(13) »ovlaštenje za terećenje« znači odobrenje