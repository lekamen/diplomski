128 25.11.2015 Rješenje Ustavnog suda Republike Hrvatske broj: U-I-2780/2015-PM i dr. od 11. studenoga 2015.
USTAVNI SUD REPUBLIKE HRVATSKE
2438
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Mario Jelušić, Davor Krapac, Ivan Matija, Antun Palarić, Aldo Radolović, Duška Šarin i Miroslav Šeparović, rješavajući o prijedlozima za izricanje privremenih mjera na temelju članka 45. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), na sjednici održanoj 11. studenoga 2015. donio je
RJEŠENJE
I. Ne prihvaćaju se prijedlozi za privremenu obustavu izvršenja pojedinačnih akata i radnji koje se poduzimaju na osnovi:
– Zakona o izmjenama i dopunama Zakona o potrošačkom kreditiranju (»Narodne novine« broj 143/13. i 147/13. – ispr.),
– Zakona o izmjeni i dopunama Zakona o potrošačkom kreditiranju (»Narodne novine« broj 102/15.), i
– Zakona o izmjeni i dopunama Zakona o kreditnim institucijama (»Narodne novine« broj 102/15.).
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1) Podaci o osporenim zakonima
1. Aktom od 18. srpnja 2013., klasa: 022-03/13-01/177, urbroj: 50301-05/16-13-4, Vlada Republike Hrvatske dostavila je predsjedniku Hrvatskog sabora Prijedlog zakona o izmjenama i dopunama Zakona o potrošačkom kreditiranju, s Konačnim prijedlogom zakona (u daljnjem tekstu: P.Z. br. 450/13). Rasprava je zaključena 19. rujna 2013. Na 9. sjednici održanoj 20. rujna 2013. donesen je zaključak da se prihvaća prijedlog tog zakona (90 glasova zastupnika »za«, 24 glasa »protiv«, dva glasa »suzdržana«).
Aktom od 24. listopada 2013., klasa: 022-03/13-01/188, ur.broj: 65-13-07, Vlada Republike Hrvatske dostavila je predsjedniku Hrvatskog sabora Konačni prijedlog zakona o izmjenama i dopunama Zakona o potrošačkom kreditiranju (u daljnjem tekstu: Konačni P.Z. br. 450/13).
Zakon o izmjenama i dopunama Zakona o potrošačkom kreditiranju (»Narodne novine« broj 75/09. i 112/12.) donio je sedmi saziv Hrvatskog sabora na 10. sjednici održanoj 22. studenoga 2013. (jednoglasno, 101 glas zastupnika »za«). Objavljen je u »Narodnim novinama« broj 143/13., a stupio je na snagu 1. siječnja 2014. Ispravak tog zakona objavljen je u »Narodnim novinama« broj 147/13. U ovom se rješenju taj zakon označava kraticom: ZID ZPK/143-13.
2. Aktom od 10. rujna 2015., klasa: 022-03/15-01/127, ur.broj: 65-15-02, Vlada Republike Hrvatske dostavila je predsjedniku Hrvatskog sabora Prijedlog zakona o izmjeni i dopunama Zakona o potrošačkom kreditiranju, s Konačnim prijedlogom zakona, uz prijedlog da se zakon donese po hitnom postupku (u daljnjem tekstu: P.Z. br. 899/15). Rasprava o tom prijedlogu zaključena je 17. rujna 2015.
Zakon o izmjeni i dopunama Zakona o potrošačkom kreditiranju (»Narodne novine« broj 75/09., 112/12., 143/13., 147/13. – ispr., 9/15. i 78/15. – čl. 5. i 6. Zakona o obveznim odnosima) donio je sedmi saziv Hrvatskog sabora na 20. sjednici održanoj 18. rujna 2015. (jednoglasno, 105 glasova zastupnika »za«). Objavljen je u »Narodnim novinama« broj 102/15., a stupio je na snagu 30. rujna 2015. U ovom se rješenju taj zakon označava kraticom: ZID ZPK/102-15.
3. Aktom od 10. rujna 2015., klasa: 022-03/15-01/130, ur.broj: 65-15-02, Vlada Republike Hrvatske dostavila je predsjedniku Hrvatskog sabora Prijedlog zakona o izmjeni i dopunama Zakona o kreditnim institucijama, s Konačnim prijedlogom zakona, uz prijedlog da se zakon donese po hitnom postupku (u daljnjem tekstu: P.Z. br. 900/15). Rasprava o tom prijedlogu zaključena je 17. rujna 2015.
Zakon o izmjeni i dopunama Zakona o kreditnim institucijama (»Narodne novine« broj 159/13. i 19/15.) donio je sedmi saziv Hrvatskog sabora na 20. sjednici održanoj 18. rujna 2015. (jednoglasno, 111 glasova zastupnika »za«). Objavljen je u »Narodnim novinama« broj 102/15., a stupio je na snagu 30. rujna 2015. U ovom se rješenju taj zakon označava