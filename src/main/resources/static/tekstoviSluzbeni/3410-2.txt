SAMOUPRAVE
Članak 13.
U iznos osiguranih depozita na koji se Izvješće o stanju ukupnih i osiguranih depozita za obračun premije odnosi, a u dijelu posebnosti računa sukladno članku 6. Zakona uključuju se:
1) stanja zajedničkih računa iz članka 6. stavka 1. Zakona na način da se udio svakog suvlasnika u zajedničkom računu uključuje u njegov obračun osiguranog depozita, a svakog suvlasnika u zajedničkom računu i iznos njegovih depozita treba prikazati u sektoru kojem pripada prema Sektorskoj klasifikaciji institucionalnih jedinica prema Europskom sustavu nacionalnih računa 2010 (ESA 2010) na dan sastavljanja Izvješća o stanju ukupnih i osiguranih depozita za obračun premije,
2) stanja povjereničkih računa iz članka 6. stavka 3. Zakona na način da se pripadajući iznos depozita svakog stvarnog vlasnika uključuje u njegov obračun osiguranog depozita, a svakog stvarnog vlasnika i iznos njegovih depozita treba prikazati u sektoru kojem pripada prema Sektorskoj klasifikaciji institucionalnih jedinica prema Europskom sustavu nacionalnih računa 2010 (ESA 2010) na dan sastavljanja Izvješća o stanju ukupnih i osiguranih depozita za obračun premije.
Članak 14.
(1) Sukladno članku 5. stavku 4. Zakona depoziti jedinica lokalne i područne (regionalne) samouprave čiji godišnji proračun, odnosno prihod poslovanja iskazan u godišnjim financijskim izvješćima, za prethodnu godinu u odnosu na dan nastupa osiguranog slučaja iznosi najviše 3.750.000,00 kuna smatraju se prihvatljivim depozitima.
(2) Za potrebe ovoga Pravilnika depoziti jedinica lokalne i područne (regionalne) samouprave iz stavka 1. ovoga članka jesu depoziti lokalne države prema Sektorskoj klasifikaciji institucionalnih jedinica prema Europskom sustavu nacionalnih računa 2010 (ESA 2010).
(3) Ministarstvo financija će popis jedinica iz stavka 1. ovoga članka dostaviti Agenciji do kraja ožujka tekuće godine za prethodnu godinu.
(4) Agencija će popis jedinica iz stavka 3. ovoga članka učiniti dostupnim kreditnim institucijama objavom na mrežnoj stranici Agencije u roku od 15 dana od dana primitka.
VII. POSTUPAK ISPLATE OBEŠTEĆENJA ZA OSIGURANE DEPOZITE
Članak 15.
(1) Isplatu obeštećenja može provoditi Agencija ili kreditna institucija koja temeljem ugovora o nalogu, u ime i za račun Agencije, provodi isplatu (u daljnjem tekstu: isplatna kreditna institucija).
(2) Agencija je dužna isplatnoj kreditnoj instituciji omogućiti izravan pristup bazi podataka o provedenim obračunima obeštećenja i izdanim nalozima za isplatu obeštećenja.
Članak 16.
Danom nastupa osiguranog slučaja iz članka 3. stavka 1. točke 7. Zakona, Agencija je dužna:
1) obavijestiti deponente kreditne institucije o nastupu osiguranog slučaja kreditne institucije na svojoj mrežnoj stranici te oglasom u najmanje dvjema dnevnim novinama, koje su dostupne na području Republike Hrvatske. Obavijest o nastupu osiguranog slučaja mora sadržavati informaciju o načinu i roku ostvarenja prava na obeštećenje te informaciju da su ukupna sredstva potrebna za isplatu obeštećenja na raspolaganju u isplatnoj kreditnoj instituciji.
2) poduzeti sve potrebne radnje za pripremu i provedbu postupka obeštećenja deponenata.
3) zatražiti od kreditne institucije, u kojoj je nastupio osigurani slučaj, sve podatke i dokumentaciju koja je potrebna za obračun obeštećenja, a sukladno Prilogu 1. ovoga Pravilnika.
4) provesti postupak obračuna obeštećenja temeljem primljenih podataka za sve deponente čiji se depoziti smatraju prihvatljivim sukladno članku 5. Zakona. Obračun obeštećenja sadrži podatke o: deponentu, iznosu svih deviznih depozita preračunatih u kune po srednjem tečaju Hrvatske narodne banke važećem na dan nastupa osiguranog slučaja, iznosu svih kunskih depozita, iznosu dospjelih obveza deponenta prema kreditnoj instituciji na dan nastupa osiguranog slučaja i iznosu prava na obeštećenje. Svakom obračunu obeštećenja se programski dodjeljuje jedinstveni broj.
5) izdati nalog za isplatu obeštećenja svim deponentima kojima je provedenim obračunom