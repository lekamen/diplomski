50 01.06.2016 Presuda Visokog upravnog suda Republike Hrvatske broj: UsII-50/13-11 od 3. svibnja 2016.
VISOKI UPRAVNI SUD REPUBLIKE HRVATSKE
1343
PRESUDA
Visoki upravni sud Republike Hrvatske u vijeću sastavljenom od sudaca toga suda, mr. sc. Ivice Kujundžića, predsjednika vijeća, Eveline Čolović Tomić i Lidije Vukičević, članova vijeća, te Branke Stipandžija, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa opunomoćenica Maja Mandić, protiv rješenja tuženika Hrvatske agencije za poštu i elektroničke komunikacije, (sada Hrvatska regulatorna agencija za mrežne djelatnosti), Zagreb, Roberta Frangeša Mihanovića 9, klasa: UP/I-344-07/13-01/40, urbroj: 376-04/DM-13-08 (DM) od 14. lipnja 2013., radi inspekcijskog nadzora nad poštivanjem regulatnornih obveza, u sjednici vijeća održanoj 3. svibnja 2016.
presudio je
I. Odbija se tužbeni zahtjev za poništenje odluke Hrvatske agencije za poštu i elektroničke komunikacije, Zagreb (sada Hrvatska regulatorna agencija za mrežne djelatnosti) klasa: UPI-344-07/13-01/40, urbroj: 376-04/DM-13-08/DM od 14. lipnja 2013.
II. Ova će se presuda objaviti u »Narodnim novinama«.
Obrazloženje
Osporenom odlukom tuženika utvrđuje se da je trgovačko društvo Hrvatski Telekom d.d., Savska cesta 32, Zagreb, prekršilo regulatornu obvezu nadzora maloprodajnih cijena usluga na tržištu pristupa javnoj komunikacijskoj mreži na fiksnoj lokaciji za privatne i poslovne korisnike te na tržištu javno dostupne telefonske usluge u mjesnom i/ili međumjesnom prometu koje se pruža na fiksnoj lokaciji za poslovne korisnike (točka I. izreke odluke), trgovačkom društvu Hrvatski Telekom d.d. zabranjuje se nuđenje, ugovaranje i pružanje usluga po cijenama koje nisu prethodno dostavljene tuženiku na uvid, a koje nisu sukladne regulatornoj obvezi nadzora maloprodajnih cijena usluga (točka 2. izreke odluke), trgovačkom društvu Hrvatski Telekom d.d. zabranjuje se sklapanje ugovora iz javne nabave u postupcima javne nabave naručitelja: a.) Ministarstvo financija – Carinska uprava, evidencijskog broja nabave EV 3-12-VV-CC, za drugu grupu predmeta nabave: javne govorne usluge u nepokretnoj elektroničkoj komunikacijskoj mreži; b.) Ureda državne uprave u Primorsko-goranskoj županiji evidencijskog broja nabave: EV05/12, za javnu govornu uslugu u nepokretnoj elektroničkoj komunikacijskoj mreži i uslugu pristupa internetu i prijenosu podataka; c.) Ministarstva socijalne politike i mladih, evidencijskog broja nabave: EV3/2013, za uslugu fiksne telefonije i najma IP telefona, odnosno ukoliko su na temelju odluka donesenim u navedenim postupcima ugovori već sklopljeni, nalaže mu se u roku od 30 dana od dana primitka ovog rješenja raskinuti te ugovore te o provedenom bez odgode obavijestiti inspektora. (točka 3. izreke odluke). U slučaju nepostupanja po rješenju, nadzornik će izreći odgovornoj osobi u trgovačkom društvu iz točke 1. upravnu mjeru izraženu u novčanom iznosu u visini do 20-tero struke prosječne plaće u Republici Hrvatskoj u proteklom tromjesečju, te se svaka sljedeća upravna mjera izriče u dvostrukom iznosu (točka 4. izreke odluke).
Tužitelj u tužbi navodi da osporeno rješenje pobija zbog nepravilne primjene zakona, nepostupanja prema pravilima postupka, i nepotpuno i nepravilno utvrđenog činjeničnog stanja. Ponajprije, iznosi sažetak predmetnog upravnog spora navodeći da je tuženik dana 12. travnja 2013. pokrenuo postupak inspekcijskog nadzora nad tužiteljem, temeljem predstavke društva Optima Telekom d.d. vezano uz provjeru je li u postupcima javne nabave koje su proveli naručitelji Ministarstvo financija – Carinska uprava, Ured državne uprave u Primorsko – goranskoj županiji, te Ministarstvo socijalne politike i mladih, tužitelj postupio po regulatornoj obvezi nadzora maloprodajnih cijena usluga utvrđene odlukom vijeća tuženika, te regulatornoj obvezi nadzora maloprodajnih cijena usluga određene odlukom vijeća tuženika od 20. srpnja 2011. na tržištu javno