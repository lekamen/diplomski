 na bilo koji način obrazložen i doveden u vezu s vrijednošću i značajem objekta obveze.
S obzirom na složenost upravne stvari i značaj pobijanog upravnog akta tužitelj predlaže Sudu održanje usmene rasprave radi boljeg razjašnjenja stvari kako bi Sud osigurao potpunu sudsku zaštitu prava tužitelja povrijeđenih donijetom odlukom.
Predlaže Sudu da tužbu usvoji i poništi osporenu odluku.
Tužitelj je 29. svibnja 2014. dostavio Sudu podnesak u kojem se dodatno očitovao u odnosu na navode iz tužbe i iznio nove dokaze koji mu nisu bili poznati u vrijeme podnošenja tužbe. U prilog procesnog ovlaštenja za dodatnim očitovanjem, ističe praksu Europskog suda za ljudska prava koja je primijenjena u presudi u predmetu Hrdalo protiv Hrvatske, u kojem je Europski sud za ljudska prava utvrdio kako se načelo jednakosti oružja, koje je jedan od elemenata šireg pojma poštenog suđenja, i u postupku pred upravnim sudom sastoji u tome da se svakoj stranci mora dati prilika da se upozna i da iznese primjedbe na očitovanja koja je druga stranka dostavila u spis ili na dokaze koje je predložila. U tom smislu, načelo jednakosti oružja pretpostavlja da svaka strana mora dobiti razumnu priliku izložiti svoje argumente pod uvjetima koji ju ne stavljaju u bitno nepovoljniji položaj u odnosu na njenog protivnika. Tužitelj nadalje upućuje na odluku u postupku rješavanja spora između davatelja univerzalne usluge HP-Hrvatska pošta i korisnika pristupa poštanskoj mreži City EX d.o.o. te napominje da je tuženik primjenjujući Zakon o poštanskim uslugama i ZEK zauzeo dijametralno suprotna stajališta te primjenjujući Zakon o poštanskim uslugama odbija ulaziti u pitanje obveznog prava, dok primjenjujući ZEK u navedena pitanja ulazi i to na način protivan prisilnim obvezno pravnim propisima, pa stoga proizlazi neujednačenost tumačenja usporedivih zakona u usporedivim okolnostima, koja nema uporište u važećim propisima. Budući se tužitelj u smislu odredbi Zakona o financijskom poslovanju i predstečajnoj nagodbi smatra poduzetnikom, na njega se primjenjuju odredbe Zakona o financijskom poslovanju i predstečajnoj nagodbi o rokovima ispunjenja novčanih obveza. Stoga nije moguće Standardnom ponudom Hrvatskog Telekoma d.d., odnosno Odlukom tuženika kojom je reguliran sadržaj Standardne ponude, derogirati zakonske odredbe Zakona o financijskom poslovanju i predstečajnoj nagodbi te na taj način produljiti rokove ispunjenja novčanih obveza.
Tuženik u odgovoru na tužbu navodi da su navodi tužitelja u odnosu na propisivanje instrumenata osiguranja plaćanja, rokova plaćanja novčanih obveza, postupaka i rokova naplate potraživanja netočni, neutemeljeni i usmjereni k neispunjavanju obveza određenih u osporavanoj odluci. U predmetnoj Analizi sukladno članku 56. stavcima 2. i 3. ZEK-a, HAKOM je koristio svoje diskrecijsko pravo određivanja načina na koji će se odrediti regulatorna obveza iz članka 58. do 65. ZEK-a. Polazeći od utvrđene nedostatne djelotvornosti tržišnog natjecanja na mjerodavnom tržištu te prethodno definiranog izvora značajne tržišne snage HT-a, HAKOM je odredio regulatorne obveze razmjerno i opravdano s obzirom na regulatorna načela i ciljeve iz članka 5. ZEK-a. Smatra da određivanje regulatornih obveza nije samo sebi svrha, već se svrha ispunjava provođenjem u praksi, čime se osigurava djelotvorno i pravedno tržišno natjecanje. Stoga je HAKOM dužan kao nacionalno regulatorno tijelo na predmetnom tržištu pronaći najbolje rješenje u situaciji gdje HT mora operatorima korisnicima kroz regulatorne obveze pristupa mreži omogućiti pristup veleprodajnim uslugama, a operatori korisnici trebaju na vrijeme podmirivati svoja dugovanja proizašla s osnova korištenja veleprodajnih usluga. HT-u je u ovom slučaju određena obveza nediskriminacije i transparentnosti prema članku 58. stavak 2. ZEK-a, koji propisuje da se operatoru kojem je određena obveza nediskriminacije može odrediti objava standardne ponude, a koja mora biti podredno rasčlanjena u skladu s potrebama tržišta te