 brzina« označava takvu brzinu pri kojoj plovilo ili sastav mogu sigurno ploviti, manevrirati i zaustaviti se na udaljenosti koju zahtijevaju lokalne prilike i uvjeti;
12) »Vodni put« označava svaku unutarnju vodu na kojoj je dopuštena plovidba;
13) »Plovni put« označava dio vodnog puta koji se stvarno može upotrebljavati za plovidbu;
14) »Lijeva i desna obala« označavaju strane vodnog puta kada se kreće od izvora prema ušću. Na kanalima, jezerima ili na prostranim vodnim putovima značenje izraza »lijeva i desna obala« određuje se od strane nadležnih tijela uzimajući u obzir lokalne uvjete. Međutim, preporuča se da se za kanale izraz »desno« i »lijevo« definira kao desno i lijevo u odnosu na promatrača koji je okrenut u smjeru u kojem se brojevi koji označavaju kilometre kanala povećavaju;
14a) »Desna strana i lijeva strana vodnog puta« podrazumijeva se za promatrača koji je okrenut u nizvodnom smjeru. Na kanalima, jezerima ili na prostranim vodnim putovima izraze »desna strana« i »lijeva strana« definiraju nadležna tijela;
15) »Uzvodno« označava pravac prema izvoru rijeke uključujući sektore gdje se struja mijenja s plimom. Na kanalima pravac se mora odrediti od strane nadležnih tijela i mora se upotrebljavati izraz »u smjeru od točke A do točke B«; »nizvodno« znači obrnuto;
16) »ADN« označava pravilnik priložen Europskom sporazumu o međunarodnom prijevozu opasnih tvari na unutarnjim plovnim putovima;
17) »Plovidba pomoću radara« označava plovidbu u uvjetima ograničene vidljivosti uz upotrebu radara;
18) »AIS uređaj za unutarnju plovidbu« označava uređaj koji je postavljen na plovilu i upotrebljava se sukladno standardu »za nadzor i praćenje plovila za plovidbu unutarnjim plovnim putovima«;
19) »Straža« znači da je najmanje jedan član posade plovila na dužnosti, odnosno dežurstvu na palubi;
20) »Nadzor plovila« označava redovnu kontrolu plovila u stajanju od osobe koja ne mora biti član posade i ne mora boraviti na plovilu ali mora biti spremna brzo djelovati u slučaju potrebe, obavijestiti nadležna tijela, brodara ili zapovjednika o izvanrednom događaju te poduzeti neophodne radnje i mjere u cilju sprječavanja posljedica tog događaja.
Članak 1.02 – Zapovjednik
(1) Svako plovilo ili plutajuće tijelo, izuzimajući plovila u potiskivanom sastavu osim potiskivača, mora biti pod zapovjedništvom osobe koja ima potrebne kvalifikacije (u daljem tekstu zapovjednik). Smatrat će se da zapovjednik posjeduje potrebne kvalifikacije ukoliko ima važeću svjedodžbu o stručnoj osposobljenosti za zapovjednika.
(2) Zapovjednik koji ima odgovarajuću svjedodžbu upravlja svakim sastavom i to:
a) kad se u sastavu nalazi samo jedno motorno plovilo, zapovjednik sastava je zapovjednik motornog plovila;
b) kad se na čelu tegljenog sastava nalaze dva ili više motornih plovila u crti brazde, tada je zapovjednik prvog plovila zapovjednik sastava, osim u slučaju kada se prvo plovilo privremeno pridodaje radi ispomoći, tada je zapovjednik drugog plovila zapovjednik sastava;
c) kad se na čelu tegljenog sastava nalaze dva ili više motornih plovila koja ne plove u crti brazde, a od kojih jedno plovilo osigurava glavnu vuču, zapovjednik sastava je zapovjednik onog plovila koje osigurava glavnu vuču;
d) kad se u potiskivanom sastavu nalaze dva potiskivača koja pokreću sastav, a vezani su bokom uz bok, zapovjednik sastava je zapovjednik potiskivača koji osigurava glavni potisak;
e) u svim drugim slučajevima zapovjednik sastava mora se odrediti.
(3) Za vrijeme plovidbe zapovjednik se mora nalaziti na plovilu, a zapovjednik plutajućeg postrojenja mora, uz to, uvijek biti na plovilu dok plutajuće postrojenje obavlja radove.
(4) Zapovjednik je na svom plovilu, sastavu ili plutajućem tijelu odgovoran za poštivanje odredbi ovoga Pravilnika. U tegljenom sastavu zapovjednici tegljenih plovila moraju izvršavati naredbe zapovjednika sastava. Međutim i bez ovih naredbi, oni moraju poduzimati sve mjere koje zahtijevaju okolnosti u cilju sigurnog upravljanja svojim plovilima.