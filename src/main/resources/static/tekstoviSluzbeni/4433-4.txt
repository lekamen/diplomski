postavljene na površinama koje nisu u njezinom vlasništvu, odnosno za plaćanje koje nema temelja u posebnim zakonima.
Takvo pravno stajalište ovaj Sud je već izrazio u svojim odlukama, primjerice i u presudi posl. broj: Usoz-341/2013-7 od 26. studenog 2014., a osnovanost kojeg proizlazi i iz odluke Ustavnog suda Republike Hrvatske, broj: U-II-2688/2008 od 21. travnja 2009., u kojoj se, u primjeni članka 68. stavka 3. Zakona o lokalnoj i područnoj (regionalnoj) samoupravi, ističe da, pored taksativno nabrojanih izvora prihoda, jedinice lokalne samouprave mogu ostvarivati i druge prihode utvrđene zakonom.
Budući su, dakle, jedinice lokalne samouprave u prikupljanju prihoda ograničene zakonom, to se propisivanje plaćanja naknade za reklamne predmete i natpise postavljene na površinama u vlasništvu drugih fizičkih i pravnih osoba, na način kako je to učinjeno osporenim odredbama Odluke, ukazuje protivnim Zakonu o lokalnoj i područnoj (regionalnoj) samoupravi i Zakonu o financiranju jedinica lokalne i područne (regionalne) samouprave.
S obzirom na izloženo, ovaj Sud nije posebno razmatrao preostale navode podnositelja zahtjeva usmjerene na nezakonitost osporenih odredaba Odluke u odnosu na Zakon o komunalnom gospodarstvu, Zakon o vlasništvu i Zakon o obveznim odnosima, jer njihova eventualna osnovanost ne bi dovela do drukčije odluke u ovoj stvari.
Na kraju, Sud nalazi potrebnim napomenuti da nije razmatrao niti tvrdnje podnositelja o neustavnosti u zahtjevu citiranih odredaba Odluke, s obzirom da je, sukladno članku 3. stavku 2. Zakona o upravnim sporovima, predmet objektivnog upravnog spora samo ocjena zakonitosti općeg akta, a ne i ocjena njegove ustavnosti.
Trebalo je stoga, temeljem odredbe članka 86. stavka 3. Zakona o upravnim sporovima, zahtjeve podnositelja usvojiti i odlučiti kao u izreci ove presude.
Prema pak odredbi članka 86. stavka 4. citiranog Zakona, ukinute odredbe općeg akta prestaju važiti danom objave ove presude u »Narodnim novinama«.
Poslovni broj: Usoz-8/16-7 Zagreb, 13. lipnja 2016.
Predsjednica vijeća Evelina Čolović Tomić, v. r.
