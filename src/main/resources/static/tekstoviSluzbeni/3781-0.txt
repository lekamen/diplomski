43 05.05.2016 Kodeks strukovne etike članova Hrvatske komore arhitekata
HRVATSKA KOMORA ARHITEKATA
1130
Na temelju članka 12. stavka 1. podstavka 1. i članka 22. stavka 2. Zakona o komori arhitekata i komorama inženjera u graditeljstvu i prostornom uređenju (»Narodne novine«, br. 78/15.), te članka 13. stavka 4. podstavka 3. Statuta Hrvatske komore arhitekata (»Narodne novine«, br. 140/15.), Skupština Hrvatske komore arhitekata na sjednici održanoj 15. travnja 2016. godine, donijela je
KODEKS
STRUKOVNE ETIKE ČLANOVA HRVATSKE KOMORE ARHITEKATA
I. OPĆE ODREDBE
Članak 1.
(1) Kodeksom strukovne etike (dalje u tekstu: Kodeks) utvrđuju se načela i pravila ponašanja kojih su se, radi očuvanja dostojanstva i ugleda, članovi Hrvatske komore arhitekata (dalje u tekstu: Komora) uvijek dužni pridržavati pri obavljanju svoje profesionalne djelatnosti.
(2) Pridržavanjem načela i pravila ponašanja utvrđenih Kodeksom članovi Komore iskazuju svoju odgovornost prema javnosti, okolišu, struci, naručiteljima i korisnicima, te međusobno i prema svojim zaposlenicima.
(3) Odredbe ovog Kodeksa obvezne su za sve članove Komore bez obzira na to u koji imenik su upisani (u daljnjem tekstu: članovi Komore).
Članak 2.
Članovi Komore dužni su obavljati profesionalnu djelatnost u skladu s ovlastima utvrđenim Zakonom o komori arhitekata i komorama inženjera u graditeljstvu i prostornom uređenju (u daljem tekstu: Zakon), Zakonom o poslovima i djelatnostima prostornog uređenja i gradnje, Statutom i drugim aktima Komore, te drugim zakonima i propisima donesenim na temelju zakona.
Članak 3.
Izrazi koji se u ovom Kodeksu rabe za osobe u muškom rodu su neutralni i odnose se na muške i ženske osobe.
II. TEMELJNA NAČELA
Članak 4.
Članovi Komore podupiru i unapređuju integritet, čast i ugled struke:
1. obvezivanjem na najviše standarde neovisnosti i nepristranosti, profesionalnu tajnost, integritet, stručnost i profesionalnost te na najvišu moguću kvalitetu svojih projekata, tehničkih rezultata i usluga u cilju stalnog podizanja kvalitete izgrađenog okoliša i kulture građenja;
2. pružanjem posebnih i jedinstvenih znanja, profesionalnih vještina i sposobnosti neophodnih za razvoj izgrađenog okoliša i za ona društva i kulture u kojima se taj razvoj odvija;
3. savjesnim i odgovornim obavljanjem poslova zadaća struke na stručan, zakonit i etičan način;
4. primjenom svoga znanja i stručnosti za očuvanje ljudske sigurnosti i zdravlja, zaštitu prirodne i kulturne baštine, zaštite krajobraza, unapređenje okoliša i blagostanja društva, povećanje kvalitete života i habitata na održivi način;
5. svojom čašću i profesionalnim odnosom prema društvu, struci, poslodavcu i naručitelju;
6. povećanjem nadležnosti i digniteta struke, promicanjem kulture prostora i građenja te promicanjem arhitektonskih politika;
7. pružanjem podrške strukovnim i tehničkim udrugama u svom djelokrugu rada.
III. TEMELJNA PRAVILA
Članak 5.
(1) Zaštita okoliša i javnog interesa kao i zaštita trećih osoba prilikom obavljanja zadaća struke najvažnije je pravilo kojim se rukovode članovi Komore u svom djelovanju.
(2) Članovi Komore dužni su u svom radu uzeti u obzir životne potrebe građana i društva.
(3) U obavljanju poziva kao i u privatnom životu članovi Komore dužni su postupati jednako prema svima, bez diskriminacije ili pogodovanja po bilo kojoj osnovi, poštujući pri tome temeljna ljudska prava i slobode te dostojanstvo osoba.
(4) Svaki član Komore ravnopravno predstavlja i snosi odgovornost za ugled Komore pred naručiteljima, tijelima vlasti, drugim institucijama, kao i pred javnosti i građanima. Ugled i dostojanstvo struke član Komore dužan je čuvati kako pri obavljanju poslova tako i ponašanjem u privatnom životu.
(5) Članovi Komore dužni su strukovnu djelatnost obavljati savjesno, u skladu s pravilima struke, dostignućima znanosti i tehnike, razvitkom prostornog uređenja, arhitekture i umjetnosti, te s odredbama ovog Kodeksa.
(6) Članovi Komore ne smiju obavljati djelatnosti koje su nespojive sa