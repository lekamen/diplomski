 predlažu birači, jer su kandidati za predsjednika Republike svi ‘koji su predloženi od birača na temelju pravovaljano prikupljenih najmanje 10.000 njihovih potpisa’ (članak 8. Zakona o izborima predsjednika Republike Hrvatske, ‘Narodne novine’, broj 22/92, 42/92 – ispravak, 71/97). Sukladno navedenom, Ustavni sud utvrđuje da razlozi zbog kojih predlagatelj smatra kako osporavane odredbe članaka 17., 19. i 20. Zakona o izborima nejednako tretiraju građane u postupku kandidiranja, ovisno o tome jesu li ili nisu članovi političkih stranaka, nisu osnovani.«
80. Istovjetno načelno pravno stajalište Ustavni sud ponovio je i deset godina kasnije, kada je u rješenju broj: U-I-1702/2013 od 19. prosinca 2013. utvrdio da su pravni položaj, uvjeti, način i postupak za osnivanje, registriranje, prestanak i financiranje političkih stranaka uređeni Zakonom o političkim strankama te da su »zbog svoje ustavne zadaće u razvoju demokratskog višestranačkog sustava« političke stranke »zakonom ovlašteni subjekti izbornih postupaka za sva predstavnička tijela u zemlji, ali i za predstavničko tijelo građana na razini Europske unije«. Navodi se dio obrazloženja tog rješenja:
»4.1. ... Za razliku od političkih stranaka, birači se – kao pojedinci – radi predlaganja kandidacijskih lista pojavljuju u skupini. Ta skupina birača nema pravnu osobnost, a stvara se ad hoc s isključivom svrhom jednokratnog sudjelovanja u izbornom natjecanju predlaganjem svoje kandidacijske liste. Zakonom propisani način na koji se ti birači pravno prepoznaju kao skupina pojedinaca koja predlaže kandidacijsku listu jest prikupljanje njihovih potpisa do broja koji je potreban da bi im zakonodavac priznao položaj ovlaštenog izbornog subjekta u izbornom postupku. Prema tome, činjenica da političke stranke – za razliku od birača – ne moraju prikupljati potpise birača u postupku kandidiranja ne svodi se na pitanje jednakosti između ta dva izborna subjekta. Prikupljanje potpisa jest izbornopravna radnja temeljem koje se biračima – okupljenima u zakonom određenu brojčanu skupinu – priznaje pravni položaj ovlaštenog izbornog subjekta s pravom predlaganja vlastitih (‘nezavisnih’) kandidacijskih lista, dok se političkim strankama taj pravni položaj priznaje već po sili samog zakona.«
c) Članak 12. ZID-a ZIZHS-a/2015 (članak 20. stavci 4. i 7. ZIZHS-a)
81. Člankom 20. stavkom 4. i dijelom stavka 7. ZIZHS-a propisano je da političke stranke predlažu liste na temelju pravovaljano prikupljenih potpisa birača. Za pravovaljanost prijedloga liste izborne jedinice za izbor zastupnika u Hrvatski sabor potrebno je prikupiti najmanje 1.500 potpisa birača. Nedostatak tih potpisa po sili zakona dovodi do toga da stranačka lista nije pravovaljana.
Kao što je rečeno u točki 76. obrazloženja ove odluke i rješenja, time je prvi put u pravnoj povijesti izbora zastupnika u Hrvatski sabor propisana obveza političkih stranaka da prikupljaju potpise birača kao uvjet pravovaljanosti (stranačkih) kandidacijskih lista.
82. Ustavni sud prvo primjećuje da u P.Z.-u br. 722/15 nisu ni jednom riječju obrazloženi razlozi zbog kojih je predlagatelj ZID-a ZIZHS-a/2015 odlučio predložiti izmjene članka 20. stavka 4. ZIZHS-a u smislu propisivanja takve pravne obveze. To se odnosi i na izmjene članka 21. stavka 2. ZIZHS-a. Predlagatelj ZID-a ZIZHS-a/2015 to je učinio tek u svom očitovanju koje je uputio Ustavnom sudu na njegov zahtjev. U odluci broj: U-I-5345/2012 i dr. od 23. prosinca 2014. (»Narodne novine« broj 4/15.) utvrđeno je sljedeće:
»9. Ustavni sud na kraju posebno upozorava da je očitovanje Ministarstva pravosuđa, koje je upućeno Ustavnom sudu na njegov zahtjev, trebalo u cijelosti biti sadržano u prijedlogu zakona upućenom Hrvatskom saboru (...). Neprihvatljivo je u demokratskom društvu utemeljenom na vladavini prava i zaštiti ustavnih prava podnositi Hrvatskom saboru prijedloge zakona koji ne sadržavaju dostatna i relevantna obrazloženja, jer to narušava pravnu sigurnost, unosi pravnu neizvjesnost i