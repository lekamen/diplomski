78 17.07.2015 Odluka o proglašenju projekta LNG terminal (izgradnja prihvatnog terminala za ukapljeni prirodni plin na otoku Krku) strateškim investicijskim projektom Republike Hrvatske
VLADA REPUBLIKE HRVATSKE
1513
Na temelju članka 11. Zakona o strateškim investicijskim projektima Republike Hrvatske (»Narodne novine«, br. 133/2013 i 152/2014), Vlada Republike Hrvatske je na sjednici održanoj 16. srpnja 2015. godine donijela
ODLUKU
O PROGLAŠENJU PROJEKTA LNG TERMINAL (IZGRADNJA PRIHVATNOG TERMINALA ZA UKAPLJENI PRIRODNI PLIN NA OTOKU KRKU) STRATEŠKIM INVESTICIJSKIM PROJEKTOM REPUBLIKE HRVATSKE
I.
Na prijedlog Povjerenstva za procjenu i utvrđivanje prijedloga strateških projekata, projekt pod nazivom LNG terminal (izgradnja prihvatnog terminala za ukapljeni prirodni plin na otoku Krku, u daljnjem tekstu: LNG terminal), proglašava se strateškim investicijskim projektom Republike Hrvatske.
II.
Vrijednost ukupnih troškova projekta LNG terminal procijenjena kroz materijalnu i nematerijalnu imovinu iznosi između 3 i 4,8 milijardi kuna.
III.
Investitor zainteresiran za projekt LNG terminal je društvo LNG HRVATSKA d.o.o.
IV.
Projekt LNG terminal je javni investicijski projekt.
V.
Projekt LNG terminal nalazi se na otoku Krku, Općina Omišalj, Primorsko-goranska županija, unutar katastarske općine Omišalj i Omišalj-Njivice, sukladno Prostornom planu uređenja Općine Omišalj.
VI.
LNG terminal je energetski infrastrukturni objekt čija je osnovna namjena prihvat brodova za prijevoz ukapljenoga prirodnog plina, pretakanje ukapljenog prirodnog plina s brodova u spremnike, zatim privremeno skladištenje ukapljenog prirodnog plina u spremnicima, te uplinjavanje ukapljenog prirodnog plina u plinovito agregatno stanje i konačno isporuka prirodnog plina otpremnim plinovodom u magistralnu plinovodnu mrežu za potrošače u Republici Hrvatskoj i drugim europskim zemljama.
Ciljevi projekta LNG terminal su:
– omogućiti pristup udaljenim izvorima plina u svijetu neovisno o postojećim ili planiranim mrežama plinovoda,
– postići diversifikaciju i sigurnost opskrbe prirodnim plinom kako za Republiku Hrvatsku, tako i za zemlje u okruženju,
– pružiti mogućnost korištenja ukapljenog prirodnog plina kao energenta.
Mogući učinci i utjecaj projekta LNG terminal na razvoj gospodarstva Republike Hrvatske su sljedeći:
– realizacijom projekta LNG terminal Republika Hrvatska postaje značajan čimbenik u kreiranju energetske sigurnosti središnje i jugoistočne Europe u opskrbi prirodnim plinom,
– projekt LNG terminal je u funkciji gospodarskog rasta i razvoja Republike Hrvatske koji ima dvostruki utjecaj na rast BDP-a, i u fazi gradnje i u fazi eksploatacije, te će ostvarivati značajne porezne i ostale prihode državnom proračunu Republike Hrvatske kroz povećanu zaposlenost, doprinose i naknade,
– izgradnja LNG terminala će posljedično potaknuti dodatne investicije u izgradnji plinovoda u Republici Hrvatskoj i povećati iskoristivost postojeće plinske infrastrukture.
VII.
Projekt LNG terminal ispunjava uvjete propisane Zakonom o strateškim investicijskim projektima Republike Hrvatske, zbog sljedećih činjenica:
– u skladu je s dokumentima prostornoga uređenja,
– ima vrijednost ukupnih kapitalnih troškova ulaganja veću od 150.000.000,00 kuna,
– odnosi se na aktivnosti u energetskom sektoru i infrastrukturne aktivnosti,
– predviđena su nova zapošljavanja većeg broja ljudi, i to oko 400 zaposlenika tijekom izgradnje, te oko 65 zaposlenika izravno i oko 120 posredno tijekom razdoblja ekonomske eksploatacije terminala,
– znatno pridonosi razvoju tržišta plina i poboljšava uvjete sigurnosti opskrbe prirodnim plinom,
– LNG terminal otvara mogućnosti uvođenja i razvoja novih, naprednih, kriogenih tehnologija koristeći značajnu količinu rashladne energije niskih temperatura od -162 °C, kao nusprodukt tehnološkog procesa uplinjavanja, stoga je uz LNG terminal moguće ostvariti pretpostavke za razvoj, proizvodnju i ispitivanje visokotehnoloških kriogenih materijala i proizvoda,
– LNG