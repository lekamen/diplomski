37 01.04.2015 Pravilnik o postupku i načinu izdavanja dozvola (licencija) za izvođenje praktične nastave i vježbi naukovanja
MINISTARSTVO PODUZETNIŠTVA I OBRTA
766
Na temelju članka 56. stavka 7. Zakona o obrtu (»Narodne novine«, broj 143/2013) ministar nadležan za obrt donosi
PRAVILNIK
O POSTUPKU I NAČINU IZDAVANJA DOZVOLA (LICENCIJA) ZA IZVOĐENJE PRAKTIČNE NASTAVE I VJEŽBI NAUKOVANJA
I. OPĆE ODREDBE
Članak 1.
Ovim Pravilnikom propisuje se postupak i način izdavanja dozvola (licencija) za izvođenje praktične nastave i vježbi naukovanja (dalje u tekstu: dozvola).
Članak 2.
(1) Dozvolu za izvođenje praktične nastave i vježbi naukovanja izdaje Hrvatska obrtnička komora.
(2) Odluku o visini naknade za izdavanje dozvole za izvođenje praktične nastave i vježbi naukovanja donosi Upravni odbor Hrvatske obrtničke komore na prijedlog Odbora za strukovnu izobrazbu (u daljnjem tekstu: Odbor za strukovnu izobrazbu).
Članak 3.
(1) Broj mjesta za izvođenje praktične nastave i vježbi naukovanja kod obrtnika ili pravne osobe ovisi o materijalno-kadrovskim uvjetima za izvođenje praktične nastave i vježbi naukovanja.
(2) Materijalno-kadrovski uvjeti iz stavka 1. ovoga članka podrazumijevaju odgovarajući prostor za obavljanje djelatnosti sukladno odredbi članka 11. Zakona o obrtu, odnosno odgovarajuće radno mjesto za učenika, zatim odgovarajuću opremu (strojevi, uređaji, alati i slično) koja omogućava provedbu programa praktične nastave i vježbi naukovanja za pojedino zanimanje, primjenu mjera zaštite na radu i zaštite okoliša kao i propisanih sanitarnih standarda te ispunjavanje uvjeta iz članka 56. stavaka 3. do 7. Zakona o obrtu vezanih uz stručnu spremu mentora.
(3) Jedna osoba može izvoditi praktičnu nastavu i vježbe naukovanja za najviše tri učenika, odnosno za najviše šest učenika, pod uvjetom da najviše troje učenika pohađa praktičnu nastavu i vježbe naukovanja istovremeno.
(4) Iznimno od stavka 3. ovoga članka, obrtnik odnosno pravna osoba koja raspolaže s više slobodnih mjesta za izvođenje praktične nastave i vježbi naukovanja, može izvoditi praktičnu nastavu i vježbe naukovanja za najviše 16 učenika pod uvjetom, da zapošljava osobu koja će u punom radnom vremenu izvoditi praktičnu nastavu i vježbe naukovanja.
II. IMENOVANJE I SASTAV KOMISIJE ZA IZDAVANJE DOZVOLA (LICENCIJA) ZA IZVOĐENJE PRAKTIČNE NASTAVE I VJEŽBI NAUKOVANJA
Članak 4.
(1) Komisiju za izdavanje dozvola (licencija) za izvođenje praktične nastave i vježbi naukovanja za svako pojedino zanimanje ili grupu srodnih zanimanja (u daljnjem tekstu: Komisija) imenuje i razrješava predsjednik Hrvatske obrtničke komore.
(2) Komisija se sastoji od tri člana i to:
– osobe s položenim majstorskim ispitom ili osobe kojoj Zakon o obrtu sukladno odredbi članka 66. priznaje prava kao i osobama s položenim majstorskim ispitom ili osobe s odgovarajućim visokim obrazovanjem ili obrazovanjem višim od propisanog Pravilnikom iz članka 6. stavka 2. Zakona o obrtu – predsjednik Komisije,
– nastavnika srednje škole u kojoj se ostvaruje strukovno obrazovanje za vezane obrte – član Komisije,
– predstavnika stručne službe područne obrtničke komore, odnosno udruženja obrtnika – tajnik Komisije.
(3) Iznimno od odredbe stavka 2. ovoga članka, ukoliko na području pojedine županije niti jedna škola ne izvodi programe obrazovanja za vezane obrte za koje je potrebno izdati dozvolu, za člana Komisije može biti imenovana osoba s odgovarajućim visokim obrazovanjem ili obrazovanjem višim od propisanog Pravilnikom iz članka 6. stavka 2. Zakona o obrtu.
(4) Za pojedino zanimanje ili grupu srodnih zanimanja za koje postoji veći interes za ishođenje dozvola, radi ažurnog postupanja po zahtjevima, svakom članu Komisije može se imenovati zamjena koja udovoljava uvjetima iz stavka 2. odnosno stavka 3. ovoga članka.
(5) Članove Komisije imenuje se uz njihovu pisanu suglasnost.
Članak 5.
(1) Mandat članova Komisije iz članka 4. ovoga Pravilnika traje četiri godine.
(2) Članovi Komisije mogu se razriješiti i prije isteka 