 obzir činjenicu da niti jedna od stranaka do sada nije kažnjavana za bilo koji oblik kršenja propisa o zaštiti tržišnog natjecanja.
Agencija nije prihvatila navode pojedinih stranaka kako je navedeni zabranjeni sporazum sklopljen iz nehaja, odnosno kako nije postojala svijest o protupravnosti postupanja, a budući da su stranke obavijest o promjeni načina obračuna MT-a dostavile i svom konkurentu Hrvatskoj lutriji. Agencija nije prihvatila navedene tvrdnje jer je riječ o dogovoru o dijelu cijene usluga koje stranke pružaju, stoga eventualno neznanje, odnosno odsustvo svijesti stranaka da dogovorom o načinu obračuna MT-a koji je sastavni dio cijene, postupaju protivno propisima o zaštiti tržišnog natjecanja, ne izuzima iste od odgovornosti za predmetno protupravno postupanje.
Navode poduzetnika Hattrick, PSK i Germania Sporta kako su u konkretnom slučaju ispunjeni uvjeti za izricanje simbolične upravno-kaznene mjere, Agencija je ocijenila neosnovanima. Kako je u predmetnom slučaju riječ o kartelnom sporazumu, tvrdnja da narušavanje tržišnog natjecanja nije bilo značajno, a što predstavlja uvjet za izricanje simbolične upravno kaznene mjere, je u potpunosti netočna.
U odnosu na navode poduzetnika PSK kako u odnosu na tog poduzetnika postoje uvjeti za oslobođenje od plaćanja upravno-kaznene mjere, u smislu članka 65. ZZTN-a, Agencija ističe da su kriteriji za oslobođenje od plaćanja upravno-kaznene mjere propisani Uredbom o kriterijima za oslobođenje ili umanjenje upravno-kaznene mjere. Osnovni preduvjet za oslobođenje od plaćanja upravno-kaznene mjere je podnošenje prijave za oslobođenje i/ili umanjenje upravno-kaznene mjere iz članka 3. stavka 3. Uredbe o kriterijima za oslobođenje ili umanjenje upravno-kaznene mjere, a koja između ostalog mora sadržavati i Izjavu poduzetnika u smislu članka 5. navedene uredbe. Člankom 3. stavkom 1. Uredbe o kriterijima za oslobođenje ili umanjenje upravno-kaznene mjere, propisano je kako Agencija može osloboditi od plaćanja upravno-kaznene mjere onog sudionika kartela koji je prvi obavijesti o kartelu i dostavi joj podatke, činjenice i dokaze koji joj omogućuju pokretanje postupka ili prvom sudioniku kartela koji Agenciji dostavi dokaze koji omogućuju utvrđivanje povrede ZZTN-a u slučajevima kad je Agencija već prethodno pokrenula postupak, ali nije imala dovoljno dokaza za njegovo okončanje odnosno utvrđenje kartela. S obzirom da ni PSK ni Hattrick nisu u ovom postupku dostavili prijavu za oslobođenje od plaćanja upravno-kaznene mjere, jasno je da nisu ispunjeni uvjeti iz članka 65. ZZTN-a za oslobođenje poduzetnika PSK od plaćanja upravno-kaznene mjere.
Agencija nije prihvatila navod Favorita da izlazak tog poduzetnika iz članstva Udruge sportskih kladionica razmatra kao olakotnu okolnost iz članka 64. stavka 4. točke 1. ZZTN-a, odnosno dostavu dokaza o prekidu protupravnog postupanja, žurno po saznanju poduzetnika o pokretanju postupka od strane Agencije. Naime, Favorit nije prestao s protupravnim postupanjem jer je i dalje nastavio primjenjivati isti način obračuna MT-a koji je dogovoren među strankama na sjednici Udruge 26. ožujka 2014., a istupanje iz članstva Udruge ne može se smatrati prestankom protupravnog postupanja jer članstvo u Udruzi nije predmet ovog postupka i ne smatra se protupravnim.
Agencija nije utvrdila postojanje otegotnih okolnosti na strani bilo koje od stranaka.
Iako su neki od poduzetnika zatražili iznimno umanjenje upravno-kaznene mjere zbog teškog financijskog stanja poduzetnika, Agencija je utvrdila kako ne postoje uvjeti za dodatno umanjenje u smislu članka 12. Uredbe o kriterijima za izricanje upravno-kaznene mjere. Naime, niti jedna stranka nije Agenciji dostavila, u smislu članka 12. stavka 3. Uredbe o kriterijima za izricanje upravno-kaznenih mjera, objektivne i uvjerljive dokaze kako bi izricanje upravno-kaznene mjere u visini propisanoj ZZTN-om ugrozilo njihovu ekonomsku održivost i dovelo do potpunog gubitka imovine tih poduzetnika.
Slijedom navedenog,