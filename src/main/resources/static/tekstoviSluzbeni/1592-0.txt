83 28.07.2015 Odluka o pokretanju projekta konsolidacije upravljanja postojećim radiokomunikacijskim mrežama za potrebe tijela državne uprave, javnih službi i drugih tijela javne vlasti
VLADA REPUBLIKE HRVATSKE
1593
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/2011 i 119/2014), a u vezi s mjerama iz točke 5.2.2. podstavka 7. i točke 5.2.3. podstavka 8. Strategije razvoja širokopojasnog pristupa u Republici Hrvatskoj u razdoblju od 2012. do 2015. godine (»Narodne novine«, broj 144/2011), Vlada Republike Hrvatske je na sjednici održanoj 23. srpnja 2015. godine donijela
ODLUKU
O POKRETANJU PROJEKTA KONSOLIDACIJE UPRAVLJANJA POSTOJEĆIM RADIOKOMUNIKACIJSKIM MREŽAMA ZA POTREBE TIJELA DRŽAVNE UPRAVE, JAVNIH SLUŽBI I DRUGIH TIJELA JAVNE VLASTI
I.
Ovom se Odlukom pokreće projekt konsolidacije upravljanja postojećim radiokomunikacijskim mrežama, koji obuhvaća izradu projekta budućeg razvoja i upravljanja radiokomunikacijskim mrežama te izgradnju Nacionalne radiokomunikacijske mreže za potrebe tijela državne uprave, javnih službi i drugih tijela javne vlasti na cijelom području Republike Hrvatske (u daljnjem tekstu: Projekt).
Javne službe i druga tijela javne vlasti iz stavka 1. ove točke su:
– pravne osobe koje obavljaju djelatnost kao javnu službu,
– tijela jedinica lokalne i područne (regionalne) samouprave,
– pravne osobe s javnim ovlastima,
– pravne osobe kojima je osnivač Republika Hrvatska ili jedinica lokalne ili područne (regionalne) samouprave,
– pravne osobe koje se u cijelosti financiraju iz državnog proračuna Republike Hrvatske ili iz proračuna jedinica lokalne ili područne (regionalne) samouprave,
– trgovačka društva u kojima Republika Hrvatska i jedinice lokalne ili područne (regionalne) samouprave imaju zasebno ili zajedno većinsko vlasništvo.
II.
Zadužuje se društvo Odašiljači i veze d.o.o. za vođenje Projekta i prikupljanje svih podataka potrebnih za ostvarivanje Projekta.
III.
Zadužuje se društvo Odašiljači i veze d.o.o. da, u roku od 30 dana od dana donošenja ove Odluke, izradi i Ministarstvu pomorstva, prometa i infrastrukture dostavi prijedlog popisa tijela državne uprave, javnih službi i drugih tijela javne vlasti iz točke I. ove Odluke, koja ispunjavaju potrebne tehničke i druge uvjete za uključivanje u Projekt, vodeći računa o potrebama i specifičnostima pojedinih tijela i službi.
Zadužuje se Ministarstvo pomorstva, prometa i infrastrukture da, u suradnji s Ministarstvom unutarnjih poslova i središnjim tijelima državne uprave nadležnima za tijela i službe iz prijedloga popisa iz stavka 1. ove točke, u roku od 30 dana od dana dostave tog prijedloga popisa, utvrdi konačan popis tijela i službi koje će biti uključene u Projekt.
Ministarstvo pomorstva, prometa i infrastrukture dostavit će konačan popis iz stavka 2. ove točke Vladi Republike Hrvatske radi određivanja tijela i službi povezanih u Nacionalnu radiokomunikacijsku mrežu, određivanja operatora te mreže i utvrđivanja njegovih zadaća i rokova u svrhu uspostave mreže.
IV.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/291
Urbroj: 50301-05/05-15-3
Zagreb, 23. srpnja 2015.
Predsjednik Zoran Milanović, v. r.
