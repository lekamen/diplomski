ovrhu, te o samom vjerovniku ovisi hoće li on ovršni postupak ponovno i pokrenuti. Shodno tome, dužnici obustavom ovršnog postupka nisu favorizirani niti stavljeni u povoljniji položaj, a na štetu vjerovnika, budući da zakonodavac ne onemogućava naplatu potraživanja obustavom ovršnog postupka. Kao primjer može se navesti odredba članka 102. stavka 7. OZ-a 2012. u skladu s kojom obustava ovrhe ne sprječava pokretanje novoga ovršnoga postupka radi naplate iste tražbine na istoj nekretnini.
Vezano uz razloge donošenja osporenog zakona valja istaknuti da su ekonomičnost, ubrzanje i djelotvornost ovršnog postupka te rasterećenje sudova uz provedbu ovrhe bez vrijeđanja dostojanstva dužnika bili primami ciljevi koje se nastojalo ostvariti donošenjem OZ-a 2012.
(...)
Podaci o postojećim predmetima potvrdili su učinkovitost ustanovljenog sustava određivanja ovrhe putem javnih bilježnika i provedbe ovrhe na novčanim sredstvima u predmetima ovrhe na novčanoj tražbini, koji sa omjerom od dvije trećine pretežu u strukturi ovršnih spisa. (...)
Izloženi pravni put nije predstavljao pojednostavljenje postupka ovrhe tražbine koja proizlazi iz sudske odluke iako je donošenju iste sudske odluke iz koje proizlazi tražbina u pravilu prethodio duži sudski postupak kroz koji su vjerovnik i dužnik bili u prilici na drugi način riješiti spor ili se pripremiti za ostvarenje tražbine. Stoga se ukazalo potrebnim izbjeći neizvjesnost trajanja daljnjeg postupka kroz ovrhu, jer svaka odgoda ostvarenja pravomoćne i ovršne sudske odluke predstavlja izvor pravne nesigurnosti za vjerovnika i dužnika, a i općenito.
(...)
Postavljanjem preciznih procesno-pravnih okvira omogućena je obustava postupka temeljem predložene normativne izmjene odredbi o sudjelovanju stranaka u određenim slučajevima (...), čime se na osnovi stranačke discipline jamči koncentracija i skraćenje trajanja postupka ili podredno obustavu postupka u slučaju izostanka realnog interesa stranke za njegovu provedbu.«
V. MJERODAVNE ODREDBE USTAVA
6. Ustavni sud je kod razmatranja osnovanosti prijedloga predlagatelja ocijenio mjerodavnim sljedeće odredbe Ustava:
»Članak 3.
(...) jednakost, (...) vladavina prava (...) najviše su vrednote ustavnog poretka Republike Hrvatske i temelj za tumačenje Ustava.«
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama ...
(...)«
VI. OCJENA USTAVNOG SUDA
7. Ustavni sud napominje da je odlukom broj: U-I-1988/2011 i dr. od 19. lipnja 2012. ukinuo članak 338. stavak 1. OvrZ-a/10, koji je glasio:
»Članak 338.
(1) Postupci koji su u tijeku, a pokrenuti su prije stupanja na snagu Ovršnog zakona ('Narodne novine', broj 57/96, 29/99, 42/00, 173/03, 194/03, 151/04, 88/05, 121/05 i 67/08.) obustavit će se u roku od tri mjeseca od dana stupanja na snagu ovog Zakona ako ovrhovoditelj ne podnese osnovani prijedlog na temelju kojeg se postupak može nastaviti.
(...)«
7.1. Pri donošenju odluke u tom predmetu, Ustavni sud dao je sljedeću ocjenu:
»7.1. Razmatranjem odredbi OZ-a može se utvrditi da taj Zakon ne poznaje pojam 'osnovani prijedlog', niti ga poznaje Zakon o parničnom postupku ('Narodne novine' broj 53/91., 91/92., 112/99., 88/01., 117/03., 88/05. i 84/08.) koji se supsidijarno primjenjuje na temelju članka 19. stavka 1. OZ-a, već se radi o pravnom pojmu uvedenom člankom 338. stavkom 1. OZ-a, koji ne propisuje određeno i precizno što 'osnovani prijedlog' mora sadržavati. Dakle, osporena odredba OZ-a niti druga odredba OZ-a ne propisuje sadržaj tog pojma.
Stoga ostaje nejasno i dvojbeno da li je na temelju članka 338. stavka 1. OZ-a ovrhovoditelj dužan dostaviti osnovani prijedlog za ovrhu koji je usklađen s važećim zakonskim normama (s obzirom da se citirana norma odnosi isključivo na postupke pokrenute na temelju prijedloga za izvršenje po Zakonu o izvršnom postupku te imajući u vidu da je protekom vremena došlo do brojnih promjena Ovršnog zakona, promjena valuta, i sl.) kako bi