25 23.03.2016 Pravilnik o obvezama kreditne institucije i Državne agencije za osiguranje štednih uloga i sanaciju banaka u svezi osiguranja depozita i postupak isplate obeštećenja
MINISTARSTVO FINANCIJA
759
Na temelju članka 6. stavka 7., članka 18. stavaka 6. i 7., članka 19. stavka 6. i članka 20. stavka 11. Zakona o osiguranju depozita (»Narodne novine«, broj 82/15), ministar financija donosi
PRAVILNIK
O OBVEZAMA KREDITNE INSTITUCIJE I DRŽAVNE AGENCIJE ZA OSIGURANJE ŠTEDNIH ULOGA I SANACIJU BANAKA U SVEZI OSIGURANJA DEPOZITA I POSTUPAK ISPLATE OBEŠTEĆENJA
I. ZAJEDNIČKE ODREDBE
Članak 1.
(1) Ovim Pravilnikom detaljnije se propisuje sljedeće:
1) način vođenja evidencija u svrhu utvrđivanja identiteta stvarnog vlasnika i iznosa sredstava stvarnog vlasnika ako je ugovoreno da deponent račun vodi u svoje ime, a za račun drugoga (povjerenički račun) iz članka 6. stavka 3. Zakona o osiguranju depozita (u daljnjem tekstu: Zakon),
2) opseg, oblik i sadržaj dokumentacije koju je kreditna institucija dužna staviti na raspolaganje Državnoj agenciji za osiguranje štednih uloga i sanaciju banaka (u daljnjem tekstu: Agencija) sukladno članku 18. stavku 6. Zakona,
3) sadržaj zahtjeva koji je deponent dužan dostaviti Agenciji u slučaju iz članka 18. stavka 3. Zakona, kao i što se smatra osnovnim životnim troškovima te prikladnom iznosu sredstava potrebnih radi pokrivanja osnovnih životnih troškova,
4) oblik, sadržaj i rok za dostavu izvješća iz članka 19. stavka 3. Zakona i
5) postupak isplate obeštećenja za osigurane depozite sukladno članku 20. Zakona.
(2) Odredbe ovoga Pravilnika primjenjuju se na sve kreditne institucije i podružnice tih kreditnih institucija koje su uključene u sustav osiguranja depozita u Republici Hrvatskoj sukladno članku 9. Zakona i Agenciju kao imenovano tijelo sukladno članku 3. stavku 1. točki 6. Zakona.
II. POSEBNOSTI POVJERENIČKOG RAČUNA
Članak 2.
U svrhu dostave Agenciji Izvješća o stanju ukupnih i osiguranih depozita za obračun premije, a u svezi evidencije i obračuna obeštećenja po povjereničkom računu, kreditna institucija je dužna u svom registru računa, utvrditi i ažurno voditi podatke i evidencije o:
1) identitetu svakog pojedinog stvarnog vlasnika povjereničkog računa, odnosno osobe za čiji račun se vodi povjerenički račun i
2) pripadajućem iznosu depozita svakog pojedinog stvarnog vlasnika povjereničkog računa, odnosno osobe za čiji račun se vodi povjerenički račun.
Članak 3.
(1) Ako kreditna institucija nije u mogućnosti utvrditi identitet stvarnog vlasnika i pripadajući iznos depozita stvarnog vlasnika povjereničkog računa iz članka 2. ovoga Pravilnika smatrat će se kako nisu ispunjeni uvjeti za isplatu obeštećenja temeljem članka 6. stavka 3. Zakona.
(2) U slučaju iz stavka 1. ovoga članka sredstva na povjereničkom računu smatrat će se kao sredstva računa društava bez pravne osobnosti sukladno članku 6. stavku 2. Zakona.
Članak 4.
(1) Kreditna institucija dužna je za svakog stvarnog vlasnika depozita, odnosno osobe za čiji račun se vodi povjerenički račun, otvoriti i voditi zasebno podatke i evidencije o svakoj pojedinoj partiji depozita, a sukladno strukturi i sadržaju određenim u Prilogu 1. koji je sastavni dio ovoga Pravilnika.
(2) Podatke potrebne za utvrđivanje identiteta stvarnog vlasnika, odnosno osobe za čiji račun se vodi povjerenički račun, i njegovog pripadajućeg iznosa depozita, kreditna institucija pribavlja neposredno od povjerenika, odnosno imatelja povjereničkog računa prilikom podnošenja zahtjeva za otvaranje povjereničkog računa.
III. OPSEG, OBLIK I SADRŽAJ DOKUMENTACIJE KOJU JE KREDITNA INSTITUCIJA DUŽNA STAVITI NA RASPOLAGANJE AGENCIJI RADI OBEŠTEĆENJA DEPONENATA
Članak 5.
(1) Sukladno članku 18. Zakona, a u svrhu obračuna obeštećenja, kreditna institucija dužna je Agenciji staviti na raspolaganje svu dokumentaciju koja je potrebna za obeštećenje deponenta kreditne institucije sukladno strukturi i sadržaju te na način određen u Prilogu 1. koji je sastavni dio ovoga Pravilnika.