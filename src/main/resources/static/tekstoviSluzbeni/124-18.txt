 se pokrenuo postupak pred nadležnim sudom.
V. KONTROLA NA TERENU
Članak 34.
(1) Posjet ulaganju prije isplate provode djelatnici Agencije za plaćanja (u daljnjem tekstu: kontrolori) koji kontroliraju izvršene radove i nabavljenu opremu kod isplate u ratama dok kod isplate zadnje rate kontroliraju i upotrebu ulaganja prema odobrenoj namjeni.
(2) Kontrolu na terenu provode kontrolori kontrolom prije isplate i tijekom petogodišnjeg razdoblja nakon izvršenog konačnog plaćanja (ex post kontrola).
(3) Osim redovnih kontrola, kontrole na terenu mogu se provoditi u bilo kojem trenutku.
(4) Osim djelatnika iz stavka 2. ovoga članka kontrolu ulaganja mogu obavljati i djelatnici Službe za unutarnju reviziju Agencije za plaćanja, Agencije za reviziju sustava provedbe programa Europske unije, revizori Europske komisije, Europski revizorski sud i predstavnici Europske agencije za borbu protiv prijevara (OLAF).
Članak 35.
(1) Pri obavljanju kontrole na terenu kontrolori mogu:
a) provjeravati vjerodostojnost podataka u poslovnom planu,
b) pregledati poljoprivredno zemljište, trajne nasade, poslovne i proizvodne prostore, objekte, uređaje, robu te poslovnu dokumentaciju korisnika,
c) izvršiti uvid u dokumente korisnika koje se odnose na stjecanje prava na potporu,
d) provjeravati računovodstvene podatke iz poslovnih knjiga korisnika,
e) provjeravati evidencije vezane uz ulaganje i poslovanje korisnika,
f) provjeravati dokumente (račune, potvrde o plaćanju, bankovna izvješća korisnika i s njim povezanih osoba, podatke o korištenom materijalu, jamstvene listove, deklaracije i dr.),
g) provjeravati vjerodostojnost dokumenata poslanih uz Zahtjev za isplatu,
h) provjeravati uporabu ili spremnost ulaganja za uporabu,
i) provjeravati rješenja, ugovore, potvrde drugih tijela koja prate rad korisnika,
j) provjeravati tehničku dokumentaciju vezanu za ulaganje (građevinski dnevnik, građevinska knjiga, glavni projekt i dr.),
k) provjeravati opremu, tijek proizvodnje, pakiranje, skladištenje i otpremanje robe,
l) provjeravati sve podatke koji se odnose na kvantitetu i kvalitetu roba i usluga,
m) izvještavati nadležna tijela i tražiti provođenje određenog postupka ako sama nije ovlaštena izravno postupiti,
n) prikupljati podatke i obavijesti od odgovornih osoba, svjedoka, vještaka i drugih osoba kad je to potrebno za obavljanje kontrole.
(2) Kontrolori mogu izvršiti kontrolu kod pravnih i fizičkih osoba te osoba koje su povezane s korisnikom u vezi predmetnog ulaganja.
(3) Pravne i fizičke osobe iz stavka 2. ovoga članka dužne su omogućiti obavljanje kontrole, pružiti potrebne podatke i obavijesti te osigurati uvjete za nesmetani rad.
(4) Kontrolu je moguće najaviti prije njezine provedbe pod uvjetom da se ne naruši svrha kontrole, pružajući korisniku samo nužne informacije.
VI. POVRAT SREDSTAVA
Članak 36.
(1) Agencija za plaćanja će Odlukom o povratu sredstava od korisnika zahtijevati povrat isplaćenih sredstava ako:
a) se utvrdi administrativna pogreška, učinjena od Agencije za plaćanja, Odlukom o povratu sredstava od korisnika će se zatražiti povrat tog iznosa,
b) u slučaju utvrđenih pojedinih nepravilno isplaćenih troškova, odnosno kada utvrđena nepravilnost ne prelazi iznos od 50 posto ukupne vrijednosti projekta, Odlukom o povratu sredstava Agencija za plaćanja će zahtijevati od korisnika povrat djelomično utvrđenog nepravilnog iznosa,
c) ukoliko utvrđena nepravilnost prelazi iznos od 50 posto ukupne vrijednosti projekta, Agencija za plaćanja će zahtijevati od korisnika povrat ukupno isplaćenih sredstava potpore,
d) ukoliko utvrđena nepravilnost ujedno predstavlja sumnju na prijevaru, Odlukom o povratu sredstava Agencija za plaćanja će zahtijevati od korisnika povrat ukupno isplaćenih sredstava potpore,
e) se ne dostavi Zahtjev za isplatu preostalih sredstava u slučaju isplate u ratama,
f) kontrola na terenu utvrdi nepravilnosti u korištenju sredstava isplaćenih po osnovi mjere,
g) je korisnik nezakonito ostvario pravo na isplatu novčanih sredstava.
