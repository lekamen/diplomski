61 03.06.2015 Odluka o izradi Urbanističkog plana uređenja državnog značaja "Skijaški kompleks", Medvednica
VLADA REPUBLIKE HRVATSKE
1173
Na temelju članka 86. stavka 2. Zakona o prostornom uređenju (»Narodne novine«, broj 153/2013) i članka 31. stavka 2. Zakona o Vladi Republike Hrvatske (»Narodne novine«, br. 150/2011 i 119/2014), Vlada Republike Hrvatske je na sjednici održanoj 28. svibnja 2015. godine donijela
ODLUKU
O IZRADI URBANISTIČKOG PLANA UREĐENJA DRŽAVNOG ZNAČAJA »SKIJAŠKI KOMPLEKS«, MEDVEDNICA
I.
Donosi se Odluka o izradi Urbanističkog plana uređenja državnog značaja »Skijaški kompleks«, Medvednica (u daljnjem tekstu: Odluka). Nositelj izrade Urbanističkog plana uređenja državnog značaja »Skijaški kompleks«, Medvednica (u daljnjem tekstu: Plan) je Ministarstvo graditeljstva i prostornoga uređenja. Koordinator izrade Plana je Hrvatski zavod za prostorni razvoj.
Pravna osnova za izradu i donošenje Plana
II.
Pravna osnova za izradu i donošenje Plana sadržana je:
1. u članku 69. stavku 1. Zakona o prostornom uređenju (»Narodne novine«, broj 153/2013, u daljnjem tekstu: Zakon) u kojem je određena mogućnost propisivanja obveze donošenja urbanističkog plana uređenja državnog značaja na temelju prostornog plana područja posebnih obilježja;
2. u članku 140. Odluke o donošenju Prostornog plana Parka prirode Medvednica (»Narodne novine«, broj 89/2014) kojim je određena obveza izrade urbanističkog plana uređenja državnog značaja za područje skijaškog kompleksa.
Razlozi donošenja Plana
III.
Područje »Skijaškog kompleksa« unutar Parka prirode Medvednica (u daljnjem tekstu: Park) je područje koje je u relativno kratkom vremenskom razdoblju, zbog održavanja skijaškog natjecanja »Snježna kraljica«, postalo prepoznatljivo za Grad Zagreb i Republiku Hrvatsku. Nakon donošenja Prostornog plana Parka prirode Medvednica potrebno je izraditi analizu i stvoriti preduvjete za restrukturiranje područja radi poboljšanja tehničko-tehnoloških karakteristika područja i optimiziranja utjecaja na okoliš.
Razlozi za izradu i donošenje Plana su:
– utvrditi prihvatljivo opterećenje prostora i odrediti kapacitet skijališta,
– sagledati korištenje i zaštitu prostora kroz međuutjecaj s okolnim sadržajima,
– predložiti uvjete provedbe zahvata u prostoru i na taj način stvoriti planske pretpostavke za uređenje prostora unutar obuhvata Plana.
Obuhvat Plana
IV.
Plan obuhvaća područje dijela vršnog područja Parka sa skijalištem, područja Sljeme II. i Sljeme IV., ukupne površine obuhvata cca 104,3 ha. Područje obuhvaća: livadne površine koje se pružaju od vrha Sljemena na sjevernu (Crveni, Zeleni, Plavi, Bijeli spust te livada Krumpirište) te na istočnu stranu (Bijeli spust i Činovnička livada), gornja i donja stanica skijaške žičare, kompleks građevina za zasnježivanje staza i prateće sadržaje. Područje Sljeme II. formirano je uz Sljemensku cestu na vršnom području Parka prirode i obuhvaća postojeće građevine: Dom željezničara s livadom i odmorištem uz Leustekov put, Sljemensku lugarnicu, Komunalnu bazu Hortikultura, izletište Grofica, Činovničku livadu i lugarnicu na Činovničkoj livadi (kontrolna točka Hrvatske gorske službe spašavanja). Područje Sljeme IV. se nalazi na glavnom grebenu Medvednice, unutar šumskog prostora u vršnom području Parka prirode i obuhvaća postojeće građevine: Crkvu Majke Božje Sljemenske Kraljice Hrvata, Župni ured, Odašiljač Ministarstva unutarnjih poslova, Apartmansku kuću Snježna kraljica i Prekratićevu kuću.
Obuhvat Plana određen je na grafičkom dijelu Prostornog plana Parka prirode Medvednica, 3.B. – Uvjeti korištenja i zaštite prostora: Područja primjene posebnih mjera uređenja i zaštite prostora, MJ. 1:25.000.
Obuhvat Plana detaljnije je određen kartografskim prikazom na digitalnoj ortofoto podlozi (DOF) u mjerilu 1:5.000, koji je sastavni dio ove Odluke.
Sažeta ocjena stanja u obuhvatu Plana
V.
Područje Sljeme II. nalazi se unutar prostorne cjeline izraženih kulturno-povijesnih i ambijentalnih vrijednosti. Dom željezničara,