13 10.02.2016 Rješenje o određivanju područja stalnog graničnog prijelaza za međunarodni promet putnika i roba u cestovnom prometu Zaton Doli
POLICIJSKA UPRAVA DUBROVAČKO-NERETVANSKA
313
Na temelju članka 12. stavka 2. Zakona o nadzoru državne granice (»Narodne novine«, broj 83/13), a u svezi s člankom 7. Pravilnika o uvjetima i načinu određivanja područja graničnog prijelaza (»Narodne novine«, broj 150/04), Policijska uprava dubrovačko-neretvanska donosi
RJEŠENJE
O ODREĐIVANJU PODRUČJA STALNOG GRANIČNOG PRIJELAZA ZA MEĐUNARODNI PROMET PUTNIKA I ROBA U CESTOVNOM PROMETU ZATON DOLI
Članak 1.
Područje stalnog graničnog prijelaza za međunarodni promet putnika i roba u cestovnom prometu Zaton Doli nalazi se u općini Dubrovačko Primorje na državnoj cesti D-8.
Članak 2.
Ukupna površina područja stalnog graničnog prijelaza za međunarodni promet putnika i roba u cestovnom prometu Zaton Doli iznosi 17.100 m².
Članak 3.
Područje stalnog graničnog prijelaza za međunarodni promet putnika i roba u cestovnom prometu Zaton Doli obuhvaća dijelove katastarskih čestica 1116/1, 1116/2, 1116/3 i 1149/1 k. o. Imotica.
Na području graničnog prijelaza nalaze se objekti za rad službi na graničnom prijelazi (policija i carina) uz neophodne prateće objekte (sanitarije za službene osobe i putnike, prostorije čistača i domara, 4 parking-prostora, vodospremu, prostoriju s agregatom i mobilno ekološko spremište). Sam plato graničnog prijelaza je podijeljen u dvije osnovne cjeline, i to putnički i teretni promet na ulazu i na izlazu iz Republike Hrvatske. Za putnički promet na ulazu i izlazu sagrađena je centralna nadstrešnica dimenzija od po 34,2x38,2 m, te zgrada za državne službe policije i carine te špedicije dimenzija na ulazu 60x5 m i izlazu 40x5 m kao i po 6 kontrolnih kućica na ulazu i izlazu dimenzija 2,4x2,5 m za policiju i carinu. Za teretni promet na ulazu i izlazu je sagrađen objekt prve kontrole policije i carine dimenzija 4,9x2,5 m te kolska vaga, koji su zajedno natkriveni nadstrešnicom dimenzija 10,5x11,5 m, te objekt zadnje kontrole dimenzija 2,5x2,5 m smješten ispod centralne nadstrešnice.
Ukupna bruto površina objekata graničnog prijelaza iznosi 3.445,36 m², a volumen 4.687,40 m³. Područje graničnog prijelaza je sa sjeveroistočne strane od brda omeđeno žičanom ogradom do ceste, dok s jugozapadne strane prema moru nije omeđeno žičanom ogradom. Područje graničnog prijelaza proteže se 60 metara od granične crte s Republikom Bosnom i Hercegovinom u dužini od 330 metara prema unutrašnjosti RH.
Članak 4.
Stupanjem na snagu ovog Rješenja prestaje važiti Rješenje o određivanju područja stalnog međunarodnog cestovnog graničnog prijelaza II. kategorije Zaton Doli (»Narodne novine«, broj 56/06).
Članak 5.
Ovo Rješenje stupa na snagu osmog dana od dana objave u »Narodnim novinama«.
Broj: 511-03-01-UP/I-130/1-15
Dubrovnik, 22. siječnja 2016.
Načelnik Tonći Radibratović, v. r.
