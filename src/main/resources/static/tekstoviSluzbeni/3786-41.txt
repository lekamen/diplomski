 stjecanju ili otuđenju udjela u UCITS fondu izdaje se ulagatelju bez odgode.
(2) Potvrda o stjecanju ili otuđenju udjela mora sadržavati:
1. datum stjecanja ili otuđenja udjela u UCITS fondu
2. naziv UCITS fonda te tvrtku i sjedište društva za upravljanje
3. broj udjela UCITS fonda na koje glasi potvrda
4. ime i prezime, odnosno tvrtku/naziv i OIB imatelja udjela
5. mjesto i datum izdavanja potvrde i
6. potpis ovlaštene osobe društva za upravljanje. Potpis može biti elektronički ili izveden mehaničkim umnožavanjem potpisa.
(3) Potvrda iz stavka 1. ovoga članka ne mora se izdati samo ako se ulagatelj izričito očitovao da ne želi primati takvu potvrdu.
(4) Isplata iznosa od otkupa udjela u UCITS fondu doznačuje se imatelju otkupljenog udjela najkasnije u roku od sedam dana od primitka valjanog zahtjeva za otkup.
(5) U slučaju kada na temelju dobrovoljnog raspolaganja udjelom u UCITS fondu, odluke suda ili druge nadležne vlasti, nasljeđivanja ili na temelju zakona, dođe do promjene imatelja udjela, na zahtjev stjecatelja bit će mu izdana potvrda o stjecanju udjela.
(6) Ako stjecatelj stekne udjel u UCITS fondu na temelju odluke suda ili druge nadležne vlasti, odnosno na temelju zakona ili na drugi način, a ne ispunjava uvjete da postane ulagatelj u UCITS fondu prema i u skladu s odredbama ovoga Zakona i prospekta UCITS fonda ili je isti stekao udjel manji od najmanjeg udjela propisanog prospektom UCITS fonda, društvo za upravljanje će od njega otkupiti udjel.
(7) U slučaju kada je ulagatelj vlasnik udjela UCITS fonda koji je manji od najmanjeg udjela propisanog prospektom UCITS fonda, društvo za upravljanje može donijeti odluku o otkupu udjela od takvog ulagatelja bez njegove suglasnosti.
(8) U slučaju kada ulagatelj koji je vlasnik udjela UCITS fonda društvu za upravljanje odbije dati informacije relevantne za provedbu Sporazuma FATCA i Direktive Vijeća 2014/107/EU od 9. prosinca 2014. o izmjeni Direktive 2011/16/EU u pogledu obvezne automatske razmjene informacija u području oporezivanja (SL EU, L 359, od 16. prosinca 2014.), koje su društvu za upravljanje potrebne za ispunjavanje obveza propisanih zakonom koji uređuje odnos između poreznih obveznika i poreznih tijela koja primjenjuju propise o porezima i drugim javnim davanjima, i/ili u odnosu na takvog ulagatelja postoje osnove sumnje da je počinjeno, pokušano ili bi moglo doći do pranja novca ili financiranja terorizma, u skladu s propisima koji to uređuju, društvo za upravljanje može donijeti odluku o otkupu udjela od takvog ulagatelja bez njegove suglasnosti.
Članak 120.
Agencija će pravilnikom urediti ustrojavanje i vođenje registra te objavljivanje podataka iz registra udjela UCITS fondova.
DIO PETI PREKOGRANIČNO OBAVLJANJE DJELATNOSTI
OPĆE ODREDBE
Članak 121.
Smatra se da je investicijski fond osnovan u državi u kojoj je izdano odobrenje za rad investicijskog fonda (matična država investicijskog fonda).
Članak 122.
(1) Društvo za upravljanje iz druge države članice može u Republici Hrvatskoj obavljati djelatnosti za koje je od nadležnog tijela matične države članice dobilo odobrenje za rad prema propisu kojim se u pravni poredak matične države članice društva za upravljanje prenose odredbe Direktive 2009/65/EZ, izravno ili putem podružnice.
(2) Društvo za upravljanje iz druge države članice, u skladu s odredbama ovoga Zakona, u Republici Hrvatskoj može osnovati i/ili upravljati samo onom vrstom UCITS fonda koju može osnovati i/ili njome upravljati u matičnoj državi članici društva za upravljanje.
(3) Agencija će pravilnikom propisati postupak notifikacije u skladu s odredbama članaka 30. do 33. Direktive Komisije 2010/44/EU od 1. srpnja 2010.
POGLAVLJE I. OBAVLJANJE DJELATNOSTI DRUŠTVA ZA UPRAVLJANJE IZ REPUBLIKE HRVATSKE U DRŽAVI ČLANICI DOMAĆINU DRUŠTVA ZA UPRAVLJANJE
Obavljanje djelatnosti društva za upravljanje iz Republike Hrvatske u državi članici domaćinu putem podružnice
Članak 123.
(1) Društvo za upravljanje iz Republike Hrvatske koje namjerava osnovati