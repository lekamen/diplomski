42 04.05.2016 Pravilnik o unutarnjoj reviziji u javnom sektoru
MINISTARSTVO FINANCIJA
1092
Na temelju članka 25. Zakona o sustavu unutarnjih kontrola u javnom sektoru (»Narodne novine«, br. 78/15), ministar financija donosi
PRAVILNIK
O UNUTARNJOJ REVIZIJI U JAVNOM SEKTORU
I. UVODNE ODREDBE
Članak 1.
(1) Ovim Pravilnikom propisuju se kriteriji za uspostavu unutarnje revizije u javnom sektoru, uvjeti za načine uspostave unutarnje revizije, obveze i odgovornosti u vezi s obavljanjem poslova unutarnje revizije i rezultatima obavljenih revizija te suradnja unutarnjih revizora.
(2) Odredbe ovoga Pravilnika odnose se na proračunske i izvanproračunske korisnike državnog proračuna i proračuna jedinica lokalne i područne (regionalne) samouprave utvrđene u Registru proračunskih i izvanproračunskih korisnika i na jedinice lokalne i područne (regionalne) samouprave (u daljnjem tekstu: korisnici proračuna).
(3) Odredbe ovoga Pravilnika odnose se i na trgovačka društva u vlasništvu Republike Hrvatske, odnosno jedne ili više jedinica lokalne i područne (regionalne) samouprave i druge pravne osobe kojima je osnivač Republika Hrvatska, odnosno jedna ili više jedinica lokalne i područne (regionalne) samouprave utvrđene u Registru trgovačkih društava i drugih pravnih osoba obveznika davanja Izjave o fiskalnoj odgovornosti (u daljnjem tekstu: trgovačka društva i druge pravne osobe).
Članak 2.
Pojmovi koji se koriste u ovom Pravilniku imaju značenje određeno Zakonom o sustavu unutarnjih kontrola u javnom sektoru (u daljnjem tekstu: Zakon).
II. KRITERIJI ZA USPOSTAVU UNUTARNJE REVIZIJE
Članak 3.
Neovisnu jedinicu za unutarnju reviziju (u daljnjem tekstu: jedinica za unutarnju reviziju) obvezne su ustrojiti sljedeće institucije:
a) ministarstva
b) izvanproračunski korisnici državnog proračuna koji imaju više od 50 zaposlenih i godišnje rashode i izdatke veće od 400.000.000,00 kuna
c) županije
d) Grad Zagreb
e) gradovi sjedišta županija s više od 50 zaposlenih
f) gradovi s više od 35 000 stanovnika
g) trgovačka društva i druge pravne osobe koji imaju više od 50 zaposlenih i godišnje prihode veće od 400.000.000,00 kn.
Članak 4.
Ured Vlade Republike Hrvatske za unutarnju reviziju je zajednička jedinica za unutarnju reviziju nadležna za obavljanje poslova unutarnje revizije u svim uredima i drugim stručnim službama Vlade Republike Hrvatske.
Članak 5.
(1) Hrvatski sabor, Ured predsjednika Republike Hrvatske, Državni ured za reviziju, Sigurnosno-obavještajna agencija, Državni ured za obnovu i stambeno zbrinjavanje i Državni zavod za statistiku obvezni su uspostaviti unutarnju reviziju na jedan od sljedećih načina:
a) ustrojavanjem jedinice za unutarnju reviziju
b) imenovanjem unutarnjeg revizora.
(2) Odluku o načinu uspostave unutarnje revizije iz stavka 1. ovoga članka donosi odgovorna osoba institucije prema procjeni opravdanosti uzimajući u obzir kriterije iz članka 14. ovoga Pravilnika.
Članak 6.
(1) Gradovi sjedišta županija koji nisu navedeni u članku 3. stavku 1. točki e) ovoga Pravilnika i gradovi koji imaju više od 50 zaposlenih i godišnje rashode i izdatke, uključujući rashode i izdatke institucija iz nadležnosti, zbrojno veće od 70.000.000,00 kuna, a nisu navedeni u članku 3. stavku 1. točki f) ovoga Pravilnika obvezni su uspostaviti unutarnju reviziju na jedan od sljedećih načina:
a) ustrojavanjem jedinice za unutarnju reviziju
b) imenovanjem unutarnjeg revizora
c) sporazumom o obavljanju poslova unutarnje revizije.
(2) Odluku o načinu uspostave unutarnje revizije iz stavka 1. ovoga članka donosi odgovorna osoba institucije prema procjeni opravdanosti uzimajući u obzir kriterije iz članka 14. ovoga Pravilnika, uz prethodnu suglasnost ministra financija.
Članak 7.
(1) Korisnici proračuna na razini razdjela organizacijske klasifikacije državnog proračuna, gradovi i općine koji nisu obvezni uspostaviti unutarnju reviziju sukladno odredbama ovoga Pravilnika, mogu uspostaviti unutarnju reviziju na jedan od sljedećih načina:
a) ustrojavanjem jedinice