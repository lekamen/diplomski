 ovaj je postupak relevantno da je podnositelj istaknuo prigovor zastare kaznenog progona za djelo/31-1 (kazneno djelo zlouporabe položaja i ovlasti iz članka 337. stavka 4. u vezi sa stavkom 1. KZ-a/97, koji je Županijski sud u Zagrebu primijenio na slučaj podnositelja, a Vrhovni sud preinačio u kazneno djelo iz članka 291. stavka 2. KZ-a/11) i u prvostupanjskom i u žalbenom postupku.
Međutim, ni jedan ni drugi sud nisu ispitivali je li za djelo/31-1 nastupila zastara.
150. Ustavni sud prvo podsjeća na obvezu svih tijela kaznenog pravosuđa da po službenoj dužnosti paze na zastaru (za državne odvjetnike – članci 206. stavak 1. točka 2., 223. stavak 8. i 224. stavak 1. točka 3. ZKP-a/08; za tijelo koje je naredilo izdavanje tjeralice ili objave – članak 568. ZKP-a/08). Ta je obveza posebno naglašena u radu kaznenih sudova (članak 452. stavak 6. ZKP-a/08), osobito žalbenih. Tako je drugostupanjski sud obvezan ispitati nastup zastare kaznenog progona ne samo u povodu žalbenog navoda stranke, nego i po službenoj dužnosti. Mjerodavni dijelovi članaka 469. i 476. ZKP-a/08 glase:
»Članak 469.
Povreda kaznenog zakona postoji ako je kazneni zakon povrijeđen u pitanju:
(...)
3) ima li okolnosti koje isključuju kazneni progon, a osobito je li nastupila zastara kaznenog progona ...,
(...)«
»e) Granice ispitivanja prvostupanjske presude
Članak 476.
(1) ... Po službenoj dužnosti drugostupanjski sud mora uvijek ispitati:
(...)
2) je li na štetu optuženika povrijeđen kazneni zakon.
(...)«
151. Županijski sud u Zagrebu u osporenoj je presudi odbio prigovor zastare, koji je istaknuo podnositelj, sa sljedećim obrazloženjem (str. 37., 57. i 58. prvostupanjske presude):
»Sporne su činjenice u ovom postupku bile ... je li nastupila apsolutna zastara kaznenog progona.
(...)
Nerijetko se javni poredak koristi kao predtekst za modifikaciju ili čak i zabacivanje pojedinih općih načela prava. Upravo se to dogodilo u izmjeni Ustava Republike Hrvatske (N.N. 76/10) kojim je uvedeno nezastarijevanje kaznenih djela počinjenih u procesu pretvorbe i privatizacija i kaznenih djela ratnog profiterstva. Ustavom RH i Zakonom o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije su odredbe o zastari koje predstavljaju opća načela prava izmijenjene radi zaštite javnog poretka.
(...)
... Iz navedenog proizlazi da ... ne stoji prigovor zastare koji je istaknula obrana optuženika.«
152. U osporenoj presudi Vrhovni sud odbio je žalbeni prigovor zastare, koji je istaknuo podnositelj, sa sljedećim obrazloženjem (str. 14. drugostupanjske presude):
»Prvostupanjski sud je pravilno kazneno djelo iz točke 1. izreke presude pravno označio kao ratno profiterstvo u smislu Zakona o nezastarijevanju kaznenih djela ratnog profiterstva i kaznenih djela iz procesa pretvorbe i privatizacije o tome su već dani razlozi. Stoga je neosnovan prigovor optuženika da je nastupila zastara kaznenog progona.«
153. Ustavni sud nije upoznat s razlozima zbog kojih su nadležni sudovi odbili ispitivanje podnositeljevog prigovora zastare kaznenog progona za djelo/31-1, iako je djelo/31-1 bilo jedino propisano zakonom u vrijeme počinjenja kaznenog djela.
Stoga mu preostaje da se osloni na citirana obrazloženja sudskih presuda i zaključi kako su sudovi to smatrali nepotrebnim s obzirom na činjenicu da je u pravomoćnoj optužnici kazneno djelo podnositelja već bilo kvalificirano kao kazneno djelo ratnog profiterstva koje »ne zastarijeva«. Drugim riječima, čini se da su smatrali kako su članak 5. Promjene Ustava/2010 (novi stavak 4. članka 31. Ustava) i ZoNKD-RPiPP, riječima prvostupanjskog suda, retroaktivno »zabacili« odnosno izmijenili »odredbe o zastari koje predstavljaju opća načela prava« radi zaštite javnog poretka.
154. Međutim, u novom stavku 4. članka 31. Ustava odnosno u ZoNKD-RPiPP-u nije riječ ni o kakvom »zabacivanju« zakonskih »odredaba o zastari koje predstavljaju opća načela prava« jer bi takvo tumačenje značilo poraz ustavnog načela