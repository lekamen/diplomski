55 20.05.2015 Pročišćeni tekst Statuta Hrvatske komore dentalne medicine
HRVATSKA KOMORA DENTALNE MEDICINE
1089
Na temelju članka 27. točke 1. Statuta Hrvatske komore dentalne medicine (»Narodne novine« br. 44/04, 69/06, 24/08, 11/10 i 28/15), Skupština Hrvatske komore dentalne medicine (u daljnjem tekstu: Komora), na 9. redovnoj sjednici održanoj 10. travnja 2015. godine utvrđuje pročišćeni tekst Statuta Komore.
Pročišćeni tekst Statuta Komore obuhvaća Statut Hrvatske stomatološke komore koji je donesen na 2. izvanrednoj sjednici Skupštine Komore održanoj 31. siječnja 2004. godine i uz suglasnost ministra nadležnog za zdravstvo objavljen u »Narodnim novinama« br. 44/04, njegove izmjene i dopune koje su donesene na 5. redovnoj sjednici održanoj 6. svibnja 2006. godine te uz suglasnost ministra nadležnog za zdravstvo objavljene u »Narodnim novinama« br. 69/06, izmjene i dopune koje su donesene na 2. redovnoj sjednici održanoj 17. studenog 2007. godine, koje su uz suglasnost ministra nadležnog za zdravstvo objavljene u »Narodnim novinama« br. 24/08, izmjene i dopune koje su donesene na 5. izvanrednoj sjednici održanoj 11. prosinca 2009. godine, koje su uz suglasnost ministra nadležnog za zdravstvo objavljene u »Narodnim novinama« br. 11/10 te izmjene i dopune koje su donesene na 8. izvanrednoj sjednici održanoj 13. prosinca 2014. godine, koje su uz suglasnost ministra nadležnog za zdravstvo objavljene u »Narodnim novinama« br. 28/15
PROČIŠĆENI TEKST STATUTA
HRVATSKE KOMORE DENTALNE MEDICINE
I. OPĆE ODREDBE
Članak 1.
Odredbama Statuta pobliže se utvrđuju prava, obveze i odgovornosti članova Komore, poslovi i zadaci Komore, način upravljanja Komorom, oblici organiziranja i rada u Komori, organizacija Komorskih ureda, suradnja s tijelima državne vlasti i tijelima državne uprave, suradnja s komorama u zemlji i inozemstvu, javnost rada i informiranje, način financiranja Komore, te druga pitanja značajna za dentalnu medicinu i djelatnost dentalnih tehničara te dentalnih asistenata.
Članak 2.
Komora je samostalna i neovisna staleška i stručno poslovna organizacija doktora dentalne medicine, dentalnih tehničara i dentalnih asistenata na području Republike Hrvatske sa svojstvom pravne osobe i javnim ovlastima.
Komora je osnovana s ciljem da štiti prava i interese svojih članova te da brine o ugledu i unapređenju njihove struke.
Komora zastupa i predstavlja svoje članove pred državnim tijelima i drugim tijelima u zemlji i inozemstvu.
II. NAZIV KOMORE
Članak 3.
Naziv Komore je HRVATSKA KOMORA DENTALNE MEDICINE.
Skraćeni naziv Komore je: HKDM.
Naziv Komore na engleskom jeziku je: CROATIAN DENTAL CHAMBER.
III. SJEDIŠTE KOMORE
Članak 4.
Sjedište Komore je u Zagrebu.
IV. PREDSTAVLJANJE I ZASTUPANJE KOMORE
Članak 5.
Komoru zastupa i predstavlja samostalno i pojedinačno predsjednik Komore i uz suglasnost predsjednika Komore zamjenik predsjednika Komore.
V. PEČAT I ŽIG KOMORE
Članak 6.
Komora ima svoj pečat te metalni okrugli žig s tekstom: HRVATSKA KOMORA DENTALNE MEDICINE ZAGREB 1995 (na obodu) i zaštitnim znakom u sredini.
Komora ima svoj zaštitni znak.
Zaštitni znak Komore sastoji se od crvenog kvadrata, na kojem su jedan iznad drugog dva zrcalno simetrična, izmaknuta, bijela polukruga zarotirana za 45 stupnjeva na način da naglašavaju uzlaznu dijagonalu kvadrata. Desni rub kvadrata završava detaljem hrvatskog pletera u sivoj boji. S desne strane znaka nalazi se naziv Komore.
Uz odobrenje ministarstva nadležnog za poslove uprave Komora koristi pečat i žig s grbom Republike Hrvatske na aktima koje izdaje u okviru obavljanja javnih ovlasti.
Zaštitni znak Komore je i zaštitni znak područnih sjedišta Komore.
VI. ČLANOVI KOMORE
Članak 7.
Članstvo u Komori je obvezno.
Obvezni članovi Komore su:
– doktori dentalne medicine koji obavljaju dentalnu medicinu na području Republike Hrvatske;
– dentalni tehničari koji obavljaju djelatnost dentalne tehnike na području Republike Hrvatske;
– dentalni asistenti koji obavljaju djelatnost dentalnih asistenata