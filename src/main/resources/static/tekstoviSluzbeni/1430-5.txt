 vojnostegovnog suda«.
Članak 190. mijenja se i glasi:
»(1) Vojnostegovni sud sudi u vijeću od tri vojnostegovna suca.
(2) Iznimno od stavka 1. ovoga članka, kada se sudi generalima/admiralima, vojnostegovni sud sudi u vijeću od pet vojnostegovnih sudaca od kojih tri vojnostegovna suca profesionalno obnašaju dužnost, a najmanje jedan vojnostegovni sudac od pet vojnostegovnih sudaca ima osobni čin generala/admirala.
(3) Predsjednik vojnostegovnog suda određuje vijeće iz stavaka 1. i 2. ovoga članka te predsjednika vijeća koji potpisuje odluke.
(4) U postupcima u povodu žalbe protiv rješenja o izrečenoj stegovnoj mjeri i žalbi protiv rješenja o udaljenju iz službe odlučuje vojnostegovni sudac pojedinac kojeg određuje predsjednik vojnostegovnog suda.«.
Članak 50.
Naslov iznad članka 191. mijenja se i glasi: »Imenovanje i razrješenje vojnostegovnih sudaca, vojnostegovnih sudaca porotnika te svečana prisega«.
Članak 191. mijenja se i glasi:
»(1) Predsjednika i suce vojnostegovnog suda iz reda časnika pravne struke imenuje i razrješuje Predsjednik Republike na prijedlog ministra obrane.
(2) Prije podnošenja prijedloga iz stavka 1. ovoga članka Predsjedniku Republike ministar obrane pribavit će mišljenje načelnika Glavnog stožera.
(3) Vojnostegovne suce porotnike iz članka 190. stavka 2. ovoga Zakona odlukom imenuje i razrješuje Predsjednik Republike na prijedlog načelnika Glavnog stožera i uz suglasnost ministra obrane.
(4) Vojnostegovni suci porotnici iz stavka 3. ovoga članka za svoj rad ne primaju posebnu naknadu.
(5) Predsjednik vojnostegovnog suda, vojnostegovni suci i vojnostegovni suci porotnici prije stupanja na dužnost daju svečanu prisegu pred ministrom obrane. Tekst svečane prisege glasi: »Prisežem svojom čašću da ću svoju dužnost obnašati savjesno i nepristrano pridržavajući se Ustava i zakona, dajući puni doprinos razvitku Oružanih snaga jačanjem vojne stege.«.
Članak 51.
Naslov iznad članka 192. mijenja se i glasi: »Nadzor nad poslovanjem vojnostegovnog suda«.
Članak 192. mijenja se i glasi:
»Ministar obrane ili osoba koju on ovlasti nadzire obavljanje poslova vojnostegovnog suda te tijekom obavljanja nazora može obaviti i neposredan uvid u rad vojnostegovnih sudaca.«.
Članak 52.
U članku 194. stavku 2. riječi: »pred nadležnim vojnostegovnim sudom« zamjenjuju se riječima: »pred vojnostegovnim sudom«.
Članak 53.
U članku 195. stavku 1. riječ: »prvostupanjski« briše se.
Članak 54.
Članak 203. mijenja se i glasi:
»(1) Za djelatne vojne osobe kojima služba prestaje uz častan otpust zbog potreba službe ili istekom roka na koji su primljene u službu, Ministarstvo obrane izrađuje program tranzicije i zbrinjavanja.
(2) Ministar obrane odlukom utvrđuje program i način provedbe programa tranzicije i zbrinjavanja iz stavka 1. ovoga članka.
(3) Ministar obrane odlukom utvrđuje iznos i način isplate otpremnine za osobe iz stavka 1. ovoga članka.«.
Članak 55.
U članku 210. stavak 1. mijenja se i glasi:
»(1) Djelatnoj vojnoj osobi prestaje djelatna vojna služba rješenjem ili pisanim sporazumom.«.
U stavku 2. riječi: »Služba iz stavka 1. ovoga članka« zamjenjuju se riječima: »Djelatna vojna služba na osobni zahtjev«.
Članak 56.
U članku 211. stavku 2. iza podstavka 1. dodaje se novi podstavak 2. koji glasi:
»– neopravdano izostale s posla pet radnih dana uzastopce«.
Dosadašnji podstavak 2. postaje podstavak 3.
Članak 57.
U članku 214. iza stavka 2. dodaju se novi stavci 3. i 4. koji glase:
»(3) Protiv odluka iz stavka 2. ovoga članka nije dopušten prigovor.
(4) Način ispravljanja pogrešaka u odlukama donesenim u neupravnom postupku i stavljanju izvan snage odluka koje sadržavaju nepravilnosti propisuje odlukom ministar obrane.«.
Dosadašnji stavci 3. i 4. postaju stavci 5. i 6.
Članak 58.
Djelatni vojnik/mornar koji je u djelatnu vojnu službu primljen na neodređeno vrijeme i djelatni časnik koji ima srednju stručnu spremu ostaju u djelatnoj vojnoj službi dok ne steknu prve uvjete za umirovljenje po posebnom zakonu kojim se uređuje