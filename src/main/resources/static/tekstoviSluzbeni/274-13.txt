i područne (regionalne) samouprave ukupan dodatni udio u porezu na dohodak za decentralizirane funkcije smanjen s 12% na 6%. Međutim, činjenica je i to da navedeno smanjenje neće ugroziti bilančna prava, odnosno iznos sredstava potrebnih za osiguravanje minimalnih financijskih standarda za preuzete decentralizirane funkcije jer jedinice lokalne i područne (regionalne) samouprave, odnosno nositelji decentraliziranih funkcija imaju pravo na pomoći iz pozicije izravnanja za decentralizirane funkcije (koja je planirana u državnom proračunu) u slučajevima kada prihodi iz dodatnog udjela poreza na dohodak nisu dovoljni za financiranje minimalnih financijskih standarda, utvrđenih odlukama Vlade Republike Hrvatske. Pozicija pomoći izravnanja osigurava se u državnom proračunu Republike Hrvatske za određenu proračunsku godinu iz udjela u porezu na dohodak i drugih prihoda državnog proračuna. Na taj način, ni u kom slučaju, nije dovedeno u pitanje financiranje minimalnih financijskih standarda za preuzete decentralizirane funkcije.
Smanjeni udio u porezu na dohodak za 6% raspoređen je na povećanje nenamjenskog udjela jedinica lokalne i područne (regionalne) samouprave i na povećanje udjela pozicije pomoći izravnanja te za novu poziciju za pomoći za projekte koji se sufinanciraju iz sredstava europskih strukturnih i investicijskih fondova. Navedenim izmjenama nenamjenski udio je povećan sa 72,5% na 76,5%. Preostalih 2% je raspoređeno na poziciju za pomoći izravnanja za decentralizirane funkcije 0,5% i 1,5% za pomoći za projekte koji se sufinanciraju iz sredstava europskih strukturnih i investicijskih fondova.
Prihod od poreza na dohodak ovim izmjenama i dopunama Zakona i dalje ostaje isključivo prihod namijenjen jedinicama lokalne i područne (regionalne) samouprave (bez obzira što je dio tih sredstava planiran u državnom proračunu). Stoga funkcioniranje/financiranje jedinica lokalne i područno (regionalne) samouprave nije ni na koji način dovedeno u pitanje, kako to navodi Grad Zagreb u svom Zahtjevu za ocjenu suglasnosti članka 6. (kojim se mijenja članak 45. Zakona) Zakona o izmjenama i dopunama Zakona o financiranju jedinica lokalne i područne (regionalne) samouprave s Ustavom Republike Hrvatske i Europskom poveljom o lokalnoj samoupravi.«
28.1. U očitovanju je dalje navedeno da na temelju članka 45.a ZoFJLPRS-a Vlada donosi Uredbu o načinu izračuna iznosa pomoći izravnanja za decentralizirane funkcije lokalnih jedinica za određenu proračunsku godinu, a na temelju odredaba posebnih zakona Vlada donosi odluke o kriterijima i mjerilima za osiguravanje minimalnog financijskog standarda javnih potreba u djelatnostima osnovnog i srednjeg školstva, zdravstva i socijalne skrbi te vatrogastva. Istaknuto je da Uredbu i odluke o minimalnim financijskim standardima Vlada donosi kao cjelinu i da se ne mogu promatrati odvojeno. Dalje je navedeno:
»Uredbom se utvrđuje način izračuna iznosa pomoći izravnanja za decentralizirane funkcije jedinica lokalne i područne (regionalne) samouprave za određenu proračunsku godinu iz sredstava pomoći planiranih u državnom proračunu Republike Hrvatske za određenu proračunsku godinu prema posebnim zakonima i odlukama o kriterijima i mjerilima za osiguravanje minimalnog financijskog standarda javnih potreba u djelatnostima osnovnog i srednjeg školstva, zdravstva i socijalne skrbi te vatrogastva.
Ako korisnici pomoći (županije, gradovi i općine) iz dodatnog udjela poreza na dohodak, propisanog Zakonom o financiranju jedinica lokalne i područne (regionalne) samouprave, ne ostvare sredstva do iznosa bilančnih prava za financiranje preuzetih decentraliziranih funkcija utvrđenih godišnjim odlukama o minimalnim financijskim standardima ostvaruju pravo na sredstva s pozicije pomoći izravnanja za decentralizirane funkcije, koja je planirana u državnom proračunu Republike Hrvatske za određenu proračunsku godinu.«
29. Ministarstvo financija posebno se očitovalo i o prigovorima Grada Zagreba na članak 30.a stavak 1. točku 4.