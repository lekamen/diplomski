42 04.05.2016 Presuda Upravnog suda u Splitu broj: 3UsI-4/15-15 od 29. ožujka 2016.
UPRAVNI SUD U SPLITU
1104
PRESUDA
Upravni sud u Splitu, po sucu Leandri Mojtić te Tanji Bubnjar- -Skoko zapisničarki, u upravnom sporu tužitelja Andre Vlahušića iz Dubrovnika, Janjevska 1, protiv tuženika Hrvatske regulatorne agencije za mrežne djelatnosti, Zagreb, Roberta Frangeša Mihanovića 9, koju zastupa generalna opunomoćenica Marina Ljubić Karanović, u postupku prisilnog izvršenja, nakon održane usmene i javne rasprave zaključene 18. ožujka 2016., a objavljene 29. ožujka 2016.
presudio je
Odbija se tužbeni zahtjev kojim tužitelj traži poništenje Odluke Hrvatske regulatorne agencije za mrežne djelatnosti, Zagreb klasa: UP/I-344-07/13-01/63, urbroj: 376-04/14-18 od 1. prosinca 2014., kao neosnovan.
Obrazloženje
Tužitelj je Visokom upravnom sudu RH u Zagrebu 11. prosinca 2014. podnio tužbu protiv tuženika HAKOM – Hrvatske regulatorne agencije za mrežne djelatnosti, Zagreb, radi poništenja rješenja o prisilnom izvršenju klasa: UP/I-344-07/13-01/63, urbroj: 376-04/14-18 od l. prosinca 2014.
Visoki upravni sud RH u Zagrebu se svojim rješenjem poslovni broj UsII-108/14-2 od 17. prosinca 2014. oglasio nenadležnim za odlučivanje u predmetnoj upravnoj stvari, te je tužbu tužitelja ustupio Upravnom sudu u Splitu na daljnje nadležno postupanje a sve na temelju odredbe čl. 28. stav 2. Zakona o upravnim sporovima (»Narodne novine«, broj 20/14 i 143/12) u svezi s odredbom čl. 116. Zakona o elektroničkim komunikacijama (»Narodne novine«, broj 73/08, 90/11, 133/12 i 80/13).
Predmetna tužba je kod ovog suda zaprimljena 9. siječnja 2015. te je zavedena pod poslovni broj 3 UsI-4/15.
Osporavanom odlukom tuženika klasa: UP/I-344-07/13-01/63, urbroj: 376-04/14-18 od 1. prosinca 2014. doneseno je rješenje o prisilnom izvršenju kojim je u točki 1. izreke utvrđeno da izvršenik – Grad Dubrovnik nije postupio po rješenju Hrvatske agencije za poštu i elektroničke komunikacije, klasa: UP/I-344-07/13-01/63; urbroj: 376-04/14-9 od 12. ožujka 2014.
Točkom 2. izreke, odgovornoj osobi izvršenika, gradonačelniku Andri Vlahušiću iz Imotice, izriče se kazna u iznosu 50.000,00 kn (pedesettisuća kuna) i nalaže da istu plati u roku od 8 (osam) dana po primitku rješenja na račun državnog proračuna RepubIike Hrvatske: 10010051863000160; Model: HR68; Poziv na broj: 6092-01B; a dokaz o uplati da dostavi inspektoru elektroničkih komunikacija.
Točkom 3. izreke, izvršeniku se ponovno nalaže da odmah po primitku rješenja o izvršenju postupi po rješenju iz točke 1. ovog rješenja, na način da izvrši premještanje i zaštitu odnosno izgradnju nove elektroničke komunikacijske infrastrukture i druge povezane opreme u Dubrovniku, IIijina Glavica, prema tehničkom rješenju Hrvatskog Telekoma d.d. do zaključno 30. siječnja 2015.
Točkom 4. izreke, je riješeno da će se u slučaju nepostupanja prema naloženom u točki 2. rješenja o izvršenju, izvršiti prisilna naplata novčane kazne nad odgovornom osobom izvršenika.
Točkom 5. izreke je riješeno da će se u slučaju ne postupanja po naloženom u točki 3. rješenja o izvršenju, odgovornoj osobi izvršenika izreći nova novčana kazna u iznosu 50.000,00 kn (pedesettisuća kuna).
Protiv osporavanog rješenja o izvršenju tužitelj je pravodobno podnio tužbu osporavajući pravilnost i zakonitost osporavanog rješenja tuženog tijela, u bitnom navodeći da je rješenjem o prisilnom izvršenju tužitelju kao odgovornoj osobi pogrešno određena najveća dopuštena novčana kazna jer da je odredbom članka 120. st. 1. toč. 8. Zakona o elektroničkim komunikacijama (»Narodne novine«, broj 73/2008, 90/2011, 133/12, 80/2013, i 71/2014, dalje ZEK-a) iznos od 50.000,00 kn maksimalni iznos koji se može odrediti po jednom prekršaju, dok da se u točki 5 pobijanog rješenja određuje u slučaju neizvršenja, nova novčana kazna u također maksimalnom iznosu od 50.000,00 kn, a što da nije predviđeno ni dopušteno Zakonom. Tužitelj nadalje citira odredbu članka 112. ZEK-a navodeći da su istom odredbom