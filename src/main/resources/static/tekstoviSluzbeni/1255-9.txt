 vođenja postupka.
Člankom 49. stavkom 5. ZZTN-a propisano je da će Agencija namjeru prihvaćanja preuzimanja izvršenja mjera i uvjeta iz članka 49. stavka 1. ZZTN-a objaviti na svojoj internetskoj stranici u obliku skraćenog opisa predmeta i sadržaja mjera i uvjeta, uz poziv svim zainteresiranim stranama za dostavljanje pisanih primjedaba, stavova i mišljenja u roku od 20 (dvadeset) dana od dana objave poziva.
Stoga je Agencija 27. veljače 2015., sukladno članku 49. točki 5. ZZTN-a, na internetskim stranicama Agencije: www.aztn.hr, objavila namjeru prihvaćanja preuzimanja izvršenja mjera i uvjeta te javni poziv svim zainteresiranim stranama za dostavljanje pisanih primjedaba, stavova i mišljenja na prijedlog Gemicra za preuzimanje obveze izvršenja određenih mjera i uvjeta te rokova u kojima će to učiniti.
Do isteka roka iz objavljene namjere prihvaćanja preuzimanja izvršenja mjera i uvjeta te javnog poziva zainteresiranim stranama za dostavljanje pisanih primjedaba, stavova i mišljenja na prijedlog Gemicra, odnosno do 19. ožujka 2015., Agencija je na taj datum zaprimila očitovanje Modulusa koji je u bitnome naveo kako ne može prihvatiti prijedlog Gemicra iz nekoliko razloga. Jedan od razloga je taj što mu nije poznato je li Agencija utvrdila s kojim leasing društvima Gemicro ima sklopljene ugovore koji sadrže sporne odredbe. Zatim zbog toga što prijedlog Gemicra ne sadrži jamstva da će doista brisati spornu odredbu iz svih ugovora sa svim leasing društvima s kojima ima sklopljene ugovore. Osim toga, smatra Modulus, izmjene ugovora podložne su pristanku i druge ugovorne strane te stoga Gemicro nije niti u mogućnosti jednostrano jamčiti da će sporni ugovori doista biti izmijenjeni. Nadalje je naveo da iako njegov osnovni motiv nije bilo podnošenje prijave radi utvrđenja činjenica koje mogu biti odlučne prilikom eventualnog zahtjeva za naknadu štete koju mu je nezakonitim postupanjem prouzročio Gemicro, on pridržava pravo postavljanja takvog zahtjeva te je stoga u njegovom interesu da Agencija utvrdi sve relevantne činjenice. Modulus smatra da ako bi Gemicro i postupao sukladno svom prijedlogu i brisao spornu odredbu iz svih ugovora sa svim leasing društvima s kojima ima sklopljene ugovore, nema nikakvog jamstva da Gemicro neće ugovoriti spornu odredbu u ugovorima koje će sklapati u budućnosti. Jedino jamstvo bilo bi utvrđenje svih relevantnih činjenica i donošenje meritorne odluke od strane Agencije. Slijedom navedenog, Modulus predlaže da Agencija prikupi sve potrebne informacije, posebno u pogledu svih leasing društava s kojima su sklopljeni ugovori koji sadrže spornu odredbu, te poduzme radnje kojima će biti onemogućeno daljnje kršenje odredaba ZZTN-a, odnosno donese meritornu odluku.
Na navode iz očitovanja Modulusa, zatraženo je očitovanje od Gemicra koji se očitovao u podnesku zaprimljenom u Agenciji 29. travnja 2015. u kojem je u bitnome naveo da je Agenciji dostavio sve relevantne podatke u ovom predmetu pa tako i podatak o svim leasing društvima s kojima ima sklopljene ugovore koji sadrže spornu odredbu. Gemicro smatra da su neosnovane primjedbe Modulusa da njegov prijedlog ne sadrži nikakva jamstva da će doista brisati spornu odredbu iz svih sklopljenih ugovora te da Gemicro nije u mogućnosti jednostrano jamčiti da će ugovori biti izmijenjeni jer su izmjene ugovora podložne i pristanku druge strane. Jamstvo za ispunjenje preuzetnih obveze, smatra Gemicro, jest sam ZZTN pa nema potrebe da poduzetnik daje neka posebna jamstva niti je to zakonom predviđeno. S tim u vezi, Gemicro se pozvao na odredbu članka 49. stavka 2. ZZTN-a kojim je propisano da će Agencija ako ocjeni da su predložene mjere, uvjeti i rokovi dostatni za otklanjanje negativnih učinaka i ponovnu uspostavu tržišnog natjecanja, rješenjem prihvatiti predložene mjere, uvjete i rokove koji time postaju obvezni za predlagatelja, dok je stavkom 3. propisano da će Agencija rješenjem odrediti rokove u kojima poduzetnik treba izvršiti mjere i uvjete iz stavka 2.