 Gž-3/00-2 od 11. svibnja 2000. i predmet je vraćen Vrhovnom sudu na ponovno odlučivanje.
U obrazloženju navedene odluke (točka 6.) Ustavni sud je istaknuo:
»Polazeći od činjenice da je za odlučivanje u konkretnom slučaju nadležan Upravni sud Republike Hrvatske, a imajući u vidu odredbe članka 16. ZPP-a na kojima je Vrhovni sud utemeljio osporavano rješenje, Ustavni sud utvrđuje da je rješenje Vrhovnog suda, u povodu kojeg je podnijeta ustavna tužba, donijeto suprotno mjerodavnim propisima.«
Vrhovni sud je potom rješenjem broj: Gž-5/03-2 od 19. studenoga 2003. ponovno ukinuo presudu Županijskog suda u Varaždinu broj: P-1/98 od 29. studenoga 1999. i odredio da se predmet dostavlja nadležnom Upravnom sudu na daljnje postupanje.
Navedeno rješenje Vrhovnog suda uručeno je 2. siječnja 2004. Županijskom sudu u Varaždinu, međutim taj sud nije predmet dostavio Upravnom sudu, niti je rješenje uručio podnositelju.
Postupak za zaštitu ustavom zajamčenog prava i slobode čovjeka i građanina do donošenja odluke Ustavnog suda nije dovršen.
II. PRAVO VAŽNO ZA USTAVNOSUDSKI POSTUPAK
3. Članak 29. stavak 1. Ustava glasi:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama, ili o sumnji ili optužbi zbog kažnjivog djela.
(...)«
Članak 63. Ustavnog zakona glasi:
»Članak 63.
(1) Ustavni sud će pokrenuti postupak po ustavnoj tužbi i prije no što je iscrpljen pravni put, u slučaju kad o pravima i obvezama stranke ili o sumnji ili optužbi zbog kažnjivog djela nije u razumnom roku odlučio sud ...
(2) U odluci kojom usvaja ustavnu tužbu zbog nedonošenja akta u razumnom roku iz stavka 1. ovoga članka, Ustavni sud će nadležnom sudu odrediti rok za donošenje akta kojim će taj sud meritorno odlučiti o pravima i obvezama ili o sumnji ili optužbi zbog kažnjivog djela podnositelja. Rok za donošenje akta počinje teći idućeg dana od dana objave odluke Ustavnog suda u 'Narodnim novinama'.
(3) U odluci iz stavka 2. ovoga članka Ustavni sud će odrediti primjerenu naknadu koja pripada podnositelju zbog povrede njegova ustavnog prava koju je sud učinio kada o pravima i obvezama podnositelja ili o sumnji ili optužbi zbog njegova kažnjivog djela nije odlučio u razumnom roku. Naknada se isplaćuje iz državnog proračuna u roku od tri mjeseca od dana podnošenja zahtjeva stranke za njezinu isplatu.«
Ustavna tužba je osnovana.
4. Svoju odluku Ustavni sud obrazlaže sljedećim utvrđenjima:
4.1. DULJINA SUDSKOG POSTUPKA
Postupak za zaštitu ustavom zajamčenog prava i slobode čovjeka i građanina pokrenut je 21. listopada 1992. tužbom podnesenom Općinskom sudu u Ivancu.
Duljina postupka uzima se u obzir od 5. studenoga 1997. kad je Zakonom o potvrđivanju stupila na snagu, u odnosu na Republiku Hrvatsku, Konvencija za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst i 8/99. – ispr.; u daljnjem tekstu: Konvencija) i Protokoli broj 1, 4, 6, 7 i 11 uz Konvenciju. Protokol broj 12 na snazi je u odnosu na Republiku Hrvatsku od 1. travnja 2005. (Zakon o potvrđivanju Protokola broj 12 uz Konvenciju; »Narodne novine – Međunarodni ugovori« broj 14/02. i Objava o stupanju na snagu Protokola broj 12 uz Konvenciju za zaštitu ljudskih prava i temeljnih sloboda, »Narodne novine – Međunarodni ugovori« broj 9/05.), Protokol broj 13 od 1. srpnja 2003. (Zakon o potvrđivanju Protokola broj 13 uz Konvenciju, o ukidanju smrtne kazne u svim okolnostima; »Narodne novine – Međunarodni ugovori« broj 14/02. i Objava o stupanju na snagu Protokola broj 13 uz Konvenciju; »Narodne novine – Međunarodni ugovori« broj 13/03.), a Protokol broj 14 od 1. lipnja 2010. (Zakon o potvrđivanju Protokola broj 14 uz Konvenciju, o izmijeni nadzornog sustava Konvencije; »Narodne novine – Međunarodni ugovori« broj 1/06. i Objava o stupanju na snagu Protokola broj 14 uz Konvenciju; »Narodne novine – Međunarodni ugovori« broj 2/10.).
Članak 6. stavak 1. Konvencije