2 07.01.2015 Odluka Ustavnog suda Republike Hrvatske broj: U-III-6612/2014 od 10. prosinca 2014.
USTAVNI SUD REPUBLIKE HRVATSKE
54
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Zsolt Tamas Hernadi iz Republike Mađarske, kojeg zastupaju Laura Valković i Goran Mikuličić, odvjetnici iz Zagreba, na sjednici održanoj 10. prosinca 2014. godine, jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Zsolt Tamas Hernadi, državljanin Republike Mađarske (u daljnjem tekstu: podnositelj), kojeg u postupku pred Ustavnim sudom zastupaju Laura Valković i Goran Mikuličić, odvjetnici iz Zagreba, podnio je ustavnu tužbu protiv rješenja Vrhovnog suda Republike Hrvatske (u daljnjem tekstu: Vrhovni sud) broj: II Kž 272/14-4 od 18. srpnja 2014., kojim je odbijena žalba podnositelja podnesena protiv rješenja Županijskog suda u Zagrebu broj: Kov-us-27/14 od 10. lipnja 2014.
Navedenim rješenjem Županijskog suda u Zagrebu od 10. lipnja 2014., nakon podignute optužnice protiv podnositelja zbog kaznenog djela davanja mita iz članka 348. stavka 1. Kaznenog zakona (»Narodne novine« broj 110/97., 27/98. – ispr., 50/00., 129/00., 51/01., 111/03., 190/03., 105/04., 84/05., 71/06., 110/07., 152/08. i 57/11., u daljnjem tekstu: KZ/97), odbijen je prijedlog obrane podnositelja za opoziv rješenja suca istrage Županijskog suda u Zagrebu broj: I. Kir-Us-768/13 od 27. rujna 2013. Tim rješenjem suca istrage podnositelju je određen istražni zatvor na temelju članka 123. stavka 1. točke 1. Zakona o kaznenom postupku (»Narodne novine« broj 152/08., 76/09., 80/11., 91/12. – odluka USRH, 143/12., 56713. i 145/13.; u daljnjem tekstu: ZKP), koji može trajati najdulje jedan (1) mjesec računajući od trenutka lišenja slobode podnositelja.
U vrijeme donošenja ove odluke, podnositelj se ne nalazi u istražnom zatvoru to jest nije lišen slobode. Štoviše, podnositelj nikada nije osobno primio poziv za prvo ispitivanje osumnjičenika hrvatskih pravosudnih tijela. Ured za suzbijanje korupcije i organiziranog kriminaliteta je u razdoblju od više od dvije godine (od 10. lipnja 2010. do 4. srpnja 2013.) u četiri navrata mađarskim pravosudnim tijelima upućivao zamolnice za pružanje pravne pomoći, i to u dva navrata radi ispitivanja podnositelja (optuženika) od strane mađarskih pravosudnih tijela te u dva navrata radi uručenja poziva podnositelju za njegovo ispitivanje pred hrvatskim pravosudnim tijelima. Postupanje po tim zamolnicama u sva četiri navrata je odbijeno uz obrazloženje da bi time bila ugrožena sigurnost Republike Mađarske. Ni izdavanje europskog uhidbenog naloga radi predaje podnositelja i vođenja kaznenog postupka pred hrvatskim državnim tijelima nije polučilo rezultate. Interpol Zagreb je obaviješten od Interpola Budapest da je izručenje podnositelja Republici Hrvatskoj na temelju europskog uhidbenog naloga odbijeno.
2. Podnositelj je u ustavnoj tužbi naveo povredu članka 22. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u vezi s člankom 16. stavkom 2. Ustava i člankom 5. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija); članka 29. Ustava i članka 6. stavka 1. i stavka 3. točke c) Konvencije; članka 22. u vezi s člankom 16. stavkom 2. Ustava i člankom 5. stavkom 1. Konvencije.
II. ČINJENICE I OKOLNOSTI PREDMETA
3. Rješenjem suca istrage Županijskog suda u Zagrebu broj: Kir-Us-768/13 od 27. rujna 2013. određen je istražni zatvor protiv podnositelja, nakon podignute optužnice, na temelju članka 123. stavka 1. točke 1. ZKP-a, koji