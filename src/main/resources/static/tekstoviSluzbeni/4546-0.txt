87 28.09.2016 Odluka i Rješenje Ustavnog suda Republike Hrvatske broj: U-III-7830/2014 od 13. srpnja 2016.
USTAVNI SUD REPUBLIKE HRVATSKE
1895
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Andrej Abramović, Branko Brkić, Mario Jelušić, Lovorka Kušan i Josip Leko, članovi Vijeća, odlučujući o ustavnoj tužbi koju je podnio Zoran Židić iz Zagreba, kojeg zastupa Marko Židić, odvjetnik u Zagrebu, na sjednici održanoj 13. srpnja 2016. jednoglasno je donio
ODLUKU
I. Ustavna tužba se usvaja.
II. Općinski sud u Slavonskom Brodu dužan je donijeti odluku u predmetu koji se pred tim sudom vodi pod brojem: I-894/96 u najkraćem mogućem roku, ali ne duljem od šest (6) mjeseci, računajući od prvog idućeg dana nakon zaprimanja ove odluke.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe, Zoranu Židiću iz Zagreba, Pantovčak 100, određuje se primjerena naknada zbog povrede ustavnog prava na razumnu duljinu postupka zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 9.500,00 (devet tisuća petsto) kuna.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
i
RJEŠENJE
Ustavna tužba se odbacuje u odnosu na dugotrajnost postupka koji se pred Županijskim sudom u Slavonskom Brodu vodi u povodu zahtjeva podnositelja radi zaštite prava na suđenje u razumnom roku.
Obrazloženje
I. POSTUPAK PRED USTAVNIM SUDOM
1. Zoran Židić iz Zagreba, kojeg zastupa Marko Židić, odvjetnik u Zagrebu (u daljnjem tekstu: podnositelj) podnio je 10. prosinca 2014. ustavnu tužbu smatrajući da mu je zbog dugotrajnosti postupka koji se vodi pred Općinskim sudom u Slavonskom Brodu povrijeđeno ustavno pravo na suđenje u razumnom roku zajamčeno člankom 29. stavkom 1. Ustava.
2. Podnositelj je podnio ustavnu tužbu zbog dugotrajnosti ovršnog postupka koji se, u trenutku podnošenja zahtjeva, vodio pod brojem: I-894/96.
II. PREGLED RADNJI U POSTUPKU
3. Na temelju pravomoćne i ovršne presude Općinskog suda u Slavonskom Brodu broj: P-1042/93-23 od 20. veljače 1995., podnositelj je 11. lipnja 1996. podnio prijedlog za izvršenje popisom i prodajom pokretnih stvari dužnika i popisom i prodajom nekretnina dužnika, radi prisilnog ostvarenja novčane tražbine.
Podnositelj je podnescima od 22. studenoga 1996., 9. prosinca 1996., 3. ožujka 1997., 5. rujna 1997., 25. veljače 1998., 27. ožujka 1998., 4. svibnja 1998., 18. lipnja 1998., 7. svibnja 1999., 16. lipnja 1999., 20. srpnja 1999., 20. rujna 1999., 3. prosinca 1999., 25. siječnja 2000., 14. veljače 2000., 27. ožujka 2000., 28. travnja 2000., 18. svibnja 2000., 12. lipnja 2000., 18. rujna 2000., 30. listopada 2000., 28. prosinca 2000., 31. siječnja 2001., 23. travnja 2001., 23. svibnja 2001., 7. rujna 2001., 11. veljače 2002., 4. listopada 2002., 8. siječnja 2003., 16. svibnja 2003., 5. rujna 2003., 10. listopada 2003., 19. studenoga 2003., 13. siječnja 2004., 26. travnja 2004., 18. svibnja 2004., 10. rujna 2004., 3. studenoga 2004., 27. siječnja 2005., 15. ožujka 2005., 5. rujna 2005. i 8. ožujka 2011., precizirao podatke o imovini na kojoj je moguće provesti ovrhu i požurivao ovršni postupak.
Tijekom ovršnog postupka održana su četiri ročišta, a doneseno je jedno rješenje o odbijanju prijedloga ovršenika za odgodom ovrhe.
Dana 15. srpnja 1999. provedeno je stručno vještačenje vrijednosti nekretnina ovršenika.
Ured predsjednika Općinskog suda u Slavonskom Brodu donio je 26. listopada 2001., 26. veljače 2004. i 26. ožujka 2008. naredbu kojom je uredujući sudac obvezan na postupanje po predmetu i na pisano izviješće o