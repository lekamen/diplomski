 poboljšani uvjeti osigurani su mu tek nakon sedam mjeseci od pravomoćnosti rješenja kojim su nadležna sudbena tijela utvrdila da uvjeti podnositeljeva smještaja ne udovoljavaju traženim standardima. Takav je tretman morao štetno utjecati na dobrobit podnositelja i na njegovo ljudsko dostojanstvo, a u kombinaciji s duljinom trajanja takvog stanja predstavlja ponižavajuće postupanje i povredu naznačenih ustavnih i konvencijskih jamstava. Rečenu bi ocjenu u izvjesnoj mjeri relativizirala brža reakcija nadležnih za provedbu sudske odluke i/ili njihova povećana učinkovitost u smislu primjene drugih odgovarajućih mjera podobnih da u kratkom roku kompenziraju manjkavosti prostornih uvjeta, no takvi su postupci u konkretnom slučaju izostali.
Stoga je stajalište Ustavnog suda da je u podnositeljevom slučaju, pored povrede utvrđene pravomoćnim rješenjem sutkinje izvršenja Županijskog suda u Varaždinu od 23. studenoga 2011., neizvršavanjem naloga iz tog rješenja došlo do daljnje povrede jamstava po osnovi članaka 23. i 25. Ustava odnosno članka 3. Konvencije.
11. Slijedom navedenog, a imajući u vidu činjenicu da je 29. studenoga 2012. podnositelj iz Kaznionice u Lepoglavi premješten u Zatvor u Požegi, a da je 17. svibnja 2013. uvjetno otpušten s izdržavanja zatvorske kazne, na temelju članka 73. i članka 76. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon), donesena je odluka kao u točki I. izreke.
12. U okolnostima konkretnog slučaja, utvrđenje povrede iz točke I. izreke ove odluke smatra se dostatnom zadovoljštinom priznatom podnositelju.
13. Objava ove odluke (točka II. izreke) temelji se na članku 29. Ustavnog zakona.
Broj: U-IIIBi-890/2012
Zagreb, 4. svibnja 2016.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
