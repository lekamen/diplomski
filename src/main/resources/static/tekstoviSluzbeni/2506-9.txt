 rješenja Županijskog suda u Zagrebu o produljenju istražnog zatvora prije donošenja prvostupanjske presude. U tom je slučaju istražni zatvor protiv podnositelja bio produljen za daljnja dva mjeseca (to jest, do 18. listopada 2011.), a također je bio određen zbog opasnosti od bijega na temelju članka 123. stavka 1. točke 1. ZKP-a/08.
Ustavni sud je u odluci broj: U-lll-4557/2011 posebno obrazložio opća pravna načela za primjenu članka 5., odnosno članka 5. stavka 1. točke c) Konvencije. ESLJP je ta stajališta sažeo u predmetu McKay protiv Ujedinjenog Kraljevstva (presuda, veliko vijeće, 3. listopada 2006., zahtjev br. 543/03 – v. točke 22.1. i 22.2. obrazloženja odluke broj: U-lll-4557/2011). Na ovom je mjestu dostatno ponoviti temeljni pristup ESLJP-a: »Presumpcija je u korist puštanja na slobodu« (§ 41. presude McKay).
Ta su načelna pravna stajališta ESLJP-a dužna poštovati sva državna tijela Republike Hrvatske, a osobito sudovi, uključujući Ustavni sud, u svakom pojedinom slučaju lišenja slobode prije presude o krivnji dotične osobe.
39. U odluci broj: U-lll-4557/2011 Ustavni sud podrobno je obrazložio i načelna pravna stajališta vezana uz određivanje istražnog zatvora (kao mjere osiguranja okrivljenikove prisutnosti u kaznenom postupku) zbog opasnosti od bijega i uz obveze nadležnog suda kad ocjenjuje postoje li uvjeti za primjenu istražnog zatvora ili ne. Tako je u točki 15. obrazloženja te odluke naveo:
»15. U članku 123. stavku 1. točki 1. ZKP-a propisana je standardna pravna pretpostavka za određivanje istražnog zatvora. Riječ je o postojanju opasnosti od bijega osumnjičenika, kao jednom od načina na koji je moguće izbjeći njegovo nepojavljivanje pred sudom.
Članak 123. stavak 1. točka 1. ZKP-a jasno ukazuje da pojam 'opasnost od bijega' ne znači samo opasnost od bijega osobe u inozemstvo, to jest bijega 'preko granica Republike Hrvatske', nego i sve oblike skrivanja osobe na području Republike Hrvatske radi izbjegavanja pojavljivanja na sudu.
Obveza je nadležnog suda da u svjetlu osobitih okolnosti svakog konkretnog slučaja procijeni je li pretpostavka iz članka 123. stavka 1. točke 1. ZKP-a doista i ostvarena, odnosno opstoji li ona i dalje poslije proteka određenog vremena. Toj je obvezi, dakle, inherentan zahtjev da nadležni sud svaki put iznova, redovito, u zakonskim razdobljima, provodi valjanu i sveobuhvatnu procjenu činjenica i okolnosti konkretnog slučaja, uvažavajući i promjene u osobnoj situaciji osobe koja se nalazi u istražnom zatvoru i promjene koje objektivno nastaju zbog napretka u istrazi, odnosno u kaznenom postupku uz koju je vezan istražni zatvor dotične osobe.«
U točki 23.1. obrazloženja odluke broj: U-lll-4557/2011 Ustavni sud posebno je naveo čimbenike koje nadležni sudovi trebaju imati u vidu pri procjeni je li potrebno produljiti istražni zatvor zbog mogućnosti bijega osobe (karakter i osobnost okrivljenika, imovinu okrivljenika, obiteljske veze okrivljenika, kontakte okrivljenika u inozemstvu, težinu presude koja se očekuje, konkretno stanje detencije okrivljenika i (ne)postojanje jakih veza okrivljenika unutar zemlje). U točki 23.2. obrazloženja te odluke utvrdio je i načelno pravno stajalište o utjecaju proteka vremena na opstojnost opasnosti od bijega kao pravne osnove za produljenje pritvaranja.
40. Konačno, u točki 14. obrazloženja odluke broj: U-lll-4557/2011 Ustavni sud utvrdio je i mjerila kojima se nadležni sud mora voditi kad utvrđuje razloge za lišenje slobode pojedinca prije pravomoćne presude o krivnji:
»14. Ustavni sud ponavlja da su sloboda i tjelesni integritet osobe nepovredivi i da svako oduzimanje slobode u skladu s člankom 22. stavkom 2. Ustava ... i mjerodavnim zakonom mora biti utemeljeno na razlozima koji su relevantni i dostatni da bi ga mogli opravdati.«
Provodeći ustavni nadzor nad primjenom tih mjerila u predmetu broj: U-lll-4557/2011, Ustavni sud odbio je ustavnu tužbu podnositelja sa sljedećim obrazloženjem:
»24. ... Ustavni sud ocjenjuje da su razlozi sadržani u