9 26.01.2015 Odluka Ustavnog suda Republike Hrvatske broj: U-III-715/2011 od 17. prosinca 2014.
USTAVNI SUD REPUBLIKE HRVATSKE
204
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Mato Arlović, Marko Babić, Slavica Banić, Mario Jelušić i Miroslav Šeparović, članovi Vijeća, u postupku koji je ustavnom tužbom pokrenulo društvo Naftna industrija Srbije a.d., Novi Sad, Republika Srbija, koje zastupaju Saša Poldan, Goran Gatara i Vera Dizdarević, odvjetnici u Rijeci, na sjednici održanoj 17. prosinca 2014. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnijelo je društvo Naftna industrija Srbije a.d., Novi Sad, Republika Srbija, koje zastupaju Saša Poldan, Goran Gatara i Vera Dizdarević, odvjetnici u Rijeci (u daljnjem tekstu: podnositelj). Ustavna tužba je pravodobna i dopuštena.
Podnositelj u ustavnoj tužbi tvrdi da su mu sudskom odlukom povrijeđena ustavna prava zajamčena člancima 14., 18. stavkom 1., 26., 29. stavkom 1., 48. stavkom 1., 49. stavcima 4. i 5. i 50. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) te članak 16. Ustava.
Ustavnu tužbu podnosi protiv rješenja Županijskog suda u Virovitici broj: Gž x-4/10-2 od 16. prosinca 2010. (u daljnjem tekstu: osporeno rješenje) kojim je, kao neosnovana, odbijena žalba podnositelja i potvrđeno rješenje Općinskog suda u Orahovici broj: Z-57/92 od 12. ožujka 1992. (u daljnjem tekstu: prvostupanjsko rješenje).
Prvostupanjskim rješenjem dopuštena je zabilježba promjene naziva korisnika na označenim nekretninama na način da se briše dotadašnji naziv »Naftagas promet« Novi Sad OOUR Veleprodaja te se upisuje društvo »Osijek-Petrol« d.o.o. Osijek te je istovremeno dopuštena promjena naziva korisnika na istim nekretninama u korist društva »Osijek-Petrol« d.o.o. Osijek.
II. ČINJENICE I OKOLNOSTI PREDMETA
2. U zemljišnoknjižnom postupku, koji je prethodio ustavnosudskom, prvostupanjskim rješenjem usvojen je prijedlog društva »Osijek-Petrol« d.o.o. Osijek kojim je predlagatelj na temelju članka 8. Uredbe o zabrani raspolaganja i prijenosa sredstava određenih pravnih osoba na teritoriju Republike Hrvatske (»Narodne novine« broj 52/91.; u daljnjem tekstu: Uredba) zatražio od suda zabilježbu promjene naziva korisnika na označenim nekretninama na način da se briše dotadašnji naziv »Naftagas promet« Novi Sad OOUR Veleprodaja i OOUR Maloprodaje i upiše »Osijek-Petrol« d.o.o. Osijek.
Protiv navedenog rješenja podnositelj je kao protustranka u zemljišnoknjižnom postupku 10. lipnja 2010. izjavio žalbu koja je osporenim rješenjem odbijena u cijelosti kao neosnovana.
2.1. Mjerodavni dio osporenog rješenja glasi:
»Pobijanim rješenjem prvostupanjski sud je na prijedlog predlagatelja, temeljem čl. 8. Uredbe o zabrani raspolaganja i prijenosa sredstava određenih pravnih osoba na teritoriju Republike Hrvatske ('Narodne novine' br. 52/91 od 3. listopada 1991. godine, u daljnjem tekstu – Uredba N.N. 52/91) zabilježio promjenu naziva korisnika na nekretninama uknjiženim kao društveno vlasništvo ... na način da se briše dotadašnji naziv 'Naftagas promet' Novi Sad OOUR Veleprodaja i OOUR Maloprodaja i upise 'Osijek-Petrol' d.o.o. Osijek ...
(...)
Člankom 6. iste Uredbe propisano je da poslovne jedinice i drugi organizacijski oblici pravnih osoba, koje se navode u čl. 2., mogu odlukom zaposlenih u jedinici odnosno organizacijskom obliku donesenom osobnim izjašnjavanjem organizirati kao društveno poduzeće ili druga odgovarajuća pravna osoba u društvenom vlasništvu.
Člankom 8. navedene Uredbe sredstva pravnih osoba čije je sjedište na teritoriju Republike Srbije ... koja se nalaze na teritoriju republike prenose se na pravne i osobe nastale organiziranjem njihovih poslovnih jedinica i drugih organizacijskih oblika.
Upravo pozivom na navedeni 