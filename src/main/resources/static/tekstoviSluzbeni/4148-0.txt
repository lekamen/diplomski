59 29.06.2016 Odluka o izmjeni i dopuni Odluke o uvjetima korištenja službenih osobnih automobila, mobilnih telefona, sredstava za službena putovanja, poslovnih kreditnih kartica i sredstava reprezentacije
ODBOR ZA IZBOR, IMENOVANJA I UPRAVNE POSLOVE HRVATSKOGA SABORA
1497
Na temelju članka 105., stavka 1., podstavka 5. i 9., Poslovnika Hrvatskoga sabora (»Narodne novine«, br. 81/13. – u daljnjem tekstu: Poslovnik), prethodnog mišljenja Predsjedništva Hrvatskoga sabora klasa: 121-01/16-01/03, urbroj: 6513-16-03, od 7. lipnja 2016. Odbor za izbor, imenovanja i upravne poslove Hrvatskoga sabora, je na 8. sjednici održanoj 17. lipnja 2016. donio
ODLUKU
O IZMJENI I DOPUNI ODLUKE O UVJETIMA KORIŠTENJA SLUŽBENIH OSOBNIH AUTOMOBILA, MOBILNIH TELEFONA, SREDSTAVA ZA SLUŽBENA PUTOVANJA, POSLOVNIH KREDITNIH KARTICA I SREDSTAVA REPREZENTACIJE
I.
U Odluci o uvjetima korištenja službenih osobnih automobila, mobilnih telefona, sredstava za službena putovanja, poslovnih kreditnih kartica i sredstava reprezentacije (»Narodne novine«, br. 137/02. – pročišćeni tekst i 18/06. – u daljnjem tekstu: Odluka) u točki VI. u stavku 2., broj: »100«, zamjenjuje se brojem: »150«, a riječ: »vozilom«, zamjenjuje se riječima: »ili unajmljenim vozilom odnosno vozilom u vlasništvu člana uže obitelji ili člana zajedničkog kućanstva.«
U stavku 3. iza riječi: »vozila«, dodaju se riječi: »ugovora o najmu vozila, izjave o korištenju vozila u vlasništvu člana uže obitelji ili člana zajedničkog kućanstva«.
II.
Ova Odluka stupa na snagu danom donošenja.
Klasa: 121-01/16-01/03
Urbroj: 6521-18-16-04
Zagreb, 17. lipnja 2016.
Predsjednik Odbora za izbor, imenovanja i upravne poslove Hrvatskoga sabora Franjo Lucić, v. r.
