
Punomoćnica poduzetnika Securitas Hrvatska zatražila je kraći rok za dostavu pisane obrane potpisane od stranke koja je Agenciji u roku i propisno potpisana dostavljena, te se navodi kako poduzetnik ostaje kod svih navoda iznijetih u pisanoj obrani i nema više ništa za dodati.
Predstavnik poduzetnika AKD Zaštita potvrdio je navode iz pisane obrane dostavljene Agenciji 14. studenog 2014. te predlaže izricanje simbolične upravno-kaznene mjere poduzetniku.
Punomoćnica poduzetnika Klemm Sigurnost predložila je da se odbaci optužba prema poduzetniku Klemm Sigurnost s obzirom na to da je na Sastanku sudjelovao B. L. koji je zaposlen u poduzetniku Klemm Sigurnost, a koji nije imao ovlast za zastupanje poduzetnika. Predstavnik poduzetnika Klemm Sigurnost izjavljuje kako ostaje kod svih navoda izjavljenih u pisanoj obrani te predlaže saslušati kao svjedoka B. L. koji je bio prisutan na Sastanku. Agencija je odbila prijedlog poduzetnika Klemm Sigurnost za saslušanje B. L. na okolnost je li imao zakonsko ovlaštenje na donošenje odluka u ime poduzetnika Klemm Sigurnost. Agencija je navedeni prijedlog odbila iz razloga što je isti istaknut nepravodobno, nakon što je Agencija već utvrdila postojanje zabranjenog sporazuma i o tome, dokumentom Obavijest o utvrđenom činjeničnom stanju, obavijestila poduzetnika Klemm Sigurnost kojim je ujedno i obaviješten o činjenici da u daljnjem tijeku postupka ne može osporavati utvrđenje Agencije o postojanju zabranjenog sporazuma. Nadalje, utvrđenje da je na Sastanku sudjelovala osoba koja nije zakonski zastupnik poduzetnika, već radnik zaposlen u sustavu istog, ne bi bilo od nikakvog utjecaja na donesenu odluku Agencije.
Punomoćnica poduzetnika Bilić Erić zatražila je rok za dostavu pisane obrane, te po dostavi iste izjavljuje kako ostaje kod navoda izjavljenih u pisanoj obrani i nema više niša za dodati.
Predstavnik poduzetnika V Grupa izjavio je kako ostaje kod svih navoda danih u pisanoj obrani i kako nema ništa za dodati. Na upit voditelja postupka je li poduzetnik V Grupa sudjelovao na natječaju Ministarstva zdravlja iz listopada 2013. i natječaju Centra za rehabilitaciju Silver iz siječnja 2014., predstavnik poduzetnika je dao potvrdan odgovor. Na daljnji upit voditelja postupka iz kojeg razloga podaci o sudjelovanju na tim natječajima nisu dostavljeni Agenciji, predstavnik je odgovorio da ne zna točno iz kojeg razloga nisu dostavljeni, ali kako V Grupa nije pobijedila na tim natječajima.
Predstavnik poduzetnika Arsenal Ivezić naveo je kako ostaje kod navoda izjavljenih u pisanoj obrani i nema ništa drugo za dodati.
9.2. Utvrđivanje visine upravno-kaznene mjere
Sukladno članku 61. točki 1. ZZTN-a, upravno-kaznenom mjerom u iznosu do najviše 10 posto vrijednosti ukupnog prihoda koji je poduzetnik ostvario u posljednjoj godini za koju postoje zaključena godišnja financijska izvješća, kaznit će se poduzetnik koji sklopi zabranjeni sporazum ili na koji drugi način sudjeluje u sporazumu kojim je narušeno tržišno natjecanje, na način opisan odredbom članka 8. ZZTN-a.
Postupak utvrđivanja uvjeta za izricanje upravno-kaznene mjere zbog povrede odredbi ZZTN-a Agencija vodi sukladno pravilima propisanim člankom 52. ZZTN-a.
Cilj upravno-kaznenih mjera je osiguravanje učinkovitog tržišnog natjecanja, kažnjavanje počinitelja povreda ZZTN-a te otklanjanje štetnih posljedica takvih povreda i odvraćanje drugih poduzetnika od kršenja odredaba ZZTN-a, a u skladu s člankom 60. ZZTN-a.
Sukladno članku 64. stavku 2. ZZTN-a, pri izricanju upravno-kaznene mjere Agencija uzima u obzir sve olakotne i otegotne okolnosti kao što su težina povrede, vrijeme trajanja povrede i posljedice te povrede kako za druge poduzetnike na tržištu tako i za potrošače. Pri tome se primjenjuje dvostupanjska metodologija izračuna upravno-kaznene mjere na način da se utvrđuje osnovni iznos upravno-kaznene mjere za poduzetnika, a zatim se tako utvrđeni iznos smanjuje ili povećava ovisno o utvrđenim olakotnim i/ili otegotnim okolnostima.