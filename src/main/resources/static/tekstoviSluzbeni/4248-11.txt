 dokazne građe te se ukazuje da je odbijanjem dokaznih prijedloga obrane za saslušanjem svjedoka A. K. i B. V. činjenično stanje ostalo nepotpuno utvrđenim. Također, tvrdi se da na strani osuđenika nije utvrđena namjera na počinjenje terećenih kaznenih djela, tim više jer je sam bio dioničar oštećene banke, a poslovi utvrđivanja kreditne sposobnosti i valjanosti instrumenata osiguranja plaćanja kredita bila je u djelokrugu poslova kreditnog referenta, a ne osuđenika kao direktora banke. Konačno, prilaže se i preslika presude Općinskog radnog suda u Zagrebu br. Kr-593/06 od 20. prosinca 2013. kojom je izvanredni otkaz ugovora o radu osuđenika utvrđen kao nedopušten zbog proteka zakonskog roka tj. iz formalnih razloga.
Ovim navodima zahtjeva očito se pobija činjenično stanje utvrđeno u pravomoćnoj presudi, a s tog se osnova, prema taksativno navedenim razlozima pobijanja u čl. 517. ZKP/08, ovaj izvanredni pravni lijek ne može podnijeti. U suprotnom, omogućilo bi se preispitivanje činjeničnog stanja u trećem stupnju, što konkretno nije dopušteno.
Slijedom navedenog, dakle, navodi zahtjeva osuđenika dijelom su neosnovani, a dijelom podneseni iz razloga temeljem kojih se ovaj izvanredni pravni lijek ne može podnijeti, pa je, sukladno čl. 519. u vezi čl. 512. ZKP/08, odlučeno kao u izreci ove presude.«
III. USTAVNE I KONVENCIJSKE OSNOVE
51. Mjerodavni dio članka 29. stavka 1. Ustava glasi:
»Članak 29.
Svatko ima pravo da ... sud pravično ... odluči … o sumnji ili optužbi zbog kažnjivog djela.
(...)«
Mjerodavni dio članka 6. stavka 1. Konvencije glasi:
»Članak 6.
PRAVO NA POŠTENO SUĐENJE
1. ... u slučaju podizanja optužnice za kazneno djelo protiv njega svatko ima pravo da ... sud pravično ... ispita njegov slučaj. ...
(...)«
52. Ustavni sud podsjeća da je ESLJP odavno utvrdio kako »u demokratskom društvu, u smislu Konvencije, pravo na pošteno provođenje pravde (right to a fair administration of justice) zauzima tako prominentno mjesto da restriktivna interpretacija članka 6. stavka 1. ne bi korespondirala s ciljem i svrhom te odredbe« (predmet Delcourt protiv Belgije, presuda, 17. siječnja 1970., zahtjev br. 2689/65, § 25.).
Također je utvrdio »fundamentalno načelo« da »članak 6. sam po sebi ne jamči nikakav određeni sadržaj materijalnog prava ...« odnosno da članak 6. Konvencije »u načelu ne može biti primijenjen na materijalna ograničenja prava koje postoji na temelju domaćeg prava (no application to substantive limitations on the right existing under domestic law)« (predmet Roche protiv Ujedinjenog Kraljevstva, presuda, veliko vijeće, 19. listopada 2005., zahtjev br. 32555/96, § 119.).
Istovjetna stajališta prihvaća i Ustavni sud kad je riječ o članku 29. Ustava. Drugim riječima, kad ispituje navodne povrede članka 29. Ustava Ustavni sud ne bavi se ni materijalnom osnovanošću ni materijalnom pravičnošću (substantive fairness) presuđene stvari.
53. Uvažavajući praksu ESLJP-a, Ustavni sud je u svojoj dosadašnjoj praksi utvrdio niz načela koja treba slijediti da bi se sudski postupak mogao ocijeniti pravičnim. Provodeći postupke, sudovi moraju poštovati ta načela kad pri donošenju svojih odluka utvrđuju, uz prednost izravnog ispitivanja, činjenice i okolnosti konkretnih slučajeva i na njih primjenjuje mjerodavno materijalno pravo.
Slično ESLJP-u na europskoj razini, zadaća je Ustavnog suda na nacionalnoj razini provjeriti jesu li sudovi poštovali takva relevantna načela u konkretnom slučaju.
IV. POSTUPAK PRED VRHOVNIM SUDOM
1) Prigovor podnositelja da mu očitovanje DORH-a nije dostavljeno na odgovor
54. Kad je riječ o postupku pred Vrhovnim sudom u povodu podnositeljevog ZIPPP-a, podnositelj u ustavnoj tužbi tvrdi:
»... pravo na pravično suđenje tužitelju je povrijeđeno i time što nije bio upoznat sa odgovorom Glavnog državnog odvjetnika Republike Hrvatske na tužiteljev zahtjev za izvanredno preispitivanje označene pravomoćne presude, tako da tužitelju nije ni pružena mogućnost upoznati se sa tim odgovorom državnog odvjetnika, a