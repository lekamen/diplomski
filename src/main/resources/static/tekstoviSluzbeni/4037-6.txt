 sloboda.«
7. Stoga podnositelj predlaže da Ustavni sud »utvrdi da odredbe članka 10. stavka 6. podstavka 2. Zakona o izmjenama i dopunama Zakona o potrošačkom kreditiranju ('Narodne novine' broj: 143/13) kojim se mijenja i dopunjuje odredba članka 26. stavka 1. podstavka 28. Zakona o potrošačkom kreditiranju ('Narodne novine' broj 75/09 i 112/12), te članka 13. stavka 2. i članka 15. Zakona o izmjenama i dopunama Zakona o potrošačkom kreditiranju ('Narodne novine' broj: 143/13) nisu suglasne s člankom 5. i člankom 31. stavka 1. Ustava Republike Hrvatske, te s člankom 7.1. stavka 1. Konvencije (...) te da iste ukine i obveže nadležna tijela Republike Hrvatske da provedu postupak promjene Zakona o potrošačkom kreditiranju (...) na način da odredbe tog Zakona u cijelosti budu u skladu s Ustavom Republike Hrvatske, što podrazumijeva da budu i terminološki jasne i određene, a sve kako bi se osigurala pravna sigurnost i jednakost građana pred sudom i ostvarilo ustavno pravo na zakonito suđenje«.
IV. PRIGOVORI PREDLAGATELJICE
8. Predlagateljica u svom prijedlogu navodi da »odredba članka 11.a. st. 5. propisuje da se zakon koji stupa na snagu 01.01.2014. godine odnosi i primjenjuje i na sve postojeće ugovore o kreditu, dakle, i za one koji su zaključeni temeljem sasvim drukčijih propisa, što znači da se sporni zakon ima primjenjivati na poslovne odnose nastale davno prije njegova stupanja na snagu«.
Ističe da »imamo zakonsku odredbu koja nalaže određeno postupanje i prije nego je sam zakon stupio na snagu. Naime, Zakon o izmjenama i dopunama ZPK stupa na snagu 01.01.2014. a propisuje da do 01.01.2014. vjerovnici moraju poduzeti određene radnje sukladne tome zakonu i za sve ugovore zaključene znatno ranije, što je u direktnoj suprotnosti sa Ustavom tako i sa osnovnim načelima prekršajnog/kaznenog prava. Također takvo 'rješenje' zapravo znači da u trenutku kada je prekršaj počinjen – do 01.01.2014. godine, još nije niti stupio na snagu zakon koji upravo taj i takav prekršaj propisuje, dakle, vjerovnike se okrivljuje za postupanje koje u trenutku (ne) izvršenja takvog postupanja nije regulirano niti propisano kao prekršaj, što je protivno ustavnim načelima iz čl. 5., 14., 19., 29., 31. i 90. Ustava RH te se vjerovnike stavlja u izrazito neravnopravan i nejednak položaj u odnosu na potrošače«.
8.1. Osim toga, predlagateljica smatra da je spornom odredbom članka 11.a stavka 5. ZoPKred-a:75/09-102/15 propisana obveza vjerovnika da za sve postojeće ugovore o kreditu sklopljene do dana stupanja na snagu tog Zakona, definira parametar, i to jednu od zakonom ponuđenih varijabli fiksni dio kamatne stope i razdoblja promjena kamatnih stopa. Smatra da to vjerovnik može učiniti donošenjem internog općeg akta ili putem općih uvjeta, te ih nije dužan ugovarati s dužnikom. Međutim, u prekršajnoj odredbi za povredu tog pravila, u članku 26. stavku 1. alineji 28. ZoPKred-a:75/09-102/15 propisano je da prekršaj čini vjerovnik koji »protivno odredbama čl. 11.a. st. 5. ne ugovori s dužnikom parametar«. Smatra da se radi o zakonskoj neusklađenosti koja »ne udovoljava osnovnom zahtjevu nomotehničke uređenosti, a to je da su propisi razumljivi i nedvojbeni. Prekršajna norma ne može mijenjati ono što je propisano dispozitivnim pravilom, te preneseno na konkretni slučaj, ne može promijeniti obvezu vjerovnika iz 'definirati' u 'ugovoriti', već jedino može propisati sankciju za povredu obveze na 'definiranje' iz članka 11.a. stavka 5. ZPK«.
Dodatnu nomotehničku nedosljednost predlagateljica pronalazi i u prijelaznoj odredbi članka 13. stavka 2. ZIDZoPKred-a:143/13, te smatra da »opisana neusklađenost materijalne, prekršajne i prijelazne odredbe/norme, koja je očito protivna Ustavu RH, Prekršajnom zakonu te načelima prekršajnog prava kao i nomotehničkim pravilima za donošenje zakona, nikako ne smije biti na štetu vjerovnika kome su navedenim zakonom nametnute određene obveze i propisani prekršaji za njihovo neispunjenje«. Dodatno pojašnjava:
»Članak 11.a. st. 5. 