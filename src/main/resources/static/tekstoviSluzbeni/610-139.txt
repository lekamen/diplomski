 koristiti u pravnom prometu samo društvo koje je dobilo odobrenje za obavljanje poslova osiguranja u skladu s odredbama ovoga Zakona.
Osnivanje i nadzor
Članak 357.
(1) Društvo za uzajamno osiguranje osniva se tako da osnivači kao članovi donose statut i uplaćuju temeljni kapital.
(2) Osnivači društva za uzajamno osiguranje podnose Agenciji zahtjev za izdavanje odobrenja za obavljanje poslova osiguranja društva za uzajamno osiguranje u kojemu navode vrste osiguranja, odnosno rizike koje će društvo osiguravati, a uz zahtjev prilažu:
1. ugovor o osnivanju društva za uzajamno osiguranje
2. statut društva za uzajamno osiguranje u obliku javnobilježničke isprave
3. dokaz o uplati temeljnog kapitala
4. ugovore o obavljanju izdvojenih poslova ako će društvo za uzajamno osiguranje za obavljanje pojedinih poslova ovlastiti druge osobe.
(3) Na odlučivanje o izdavanju odobrenja za obavljanje poslova osiguranja društvu za uzajamno osiguranje na odgovarajući se način primjenjuju odredbe ovoga Zakona o izdavanju odobrenja za obavljanje poslova osiguranja društva za osiguranje iz ovoga Zakona, a na prestanak i ukidanje tog odobrenja na odgovarajući se način primjenjuju odredbe ovoga Zakona propisane za prestanak i ukidanje odobrenja za obavljanje poslova osiguranja društva za osiguranje.
(4) Na nadzor društva za uzajamno osiguranje Agencija će na odgovarajući način primijeniti odredbe ovoga Zakona koje se odnose na nadzor društava za osiguranje.
Statut
Članak 358.
(1) Statut društva za uzajamno osiguranje mora biti sastavljen u obliku javnobilježničke isprave.
(2) Statut društva za uzajamno osiguranje mora sadržavati sljedeće:
1. tvrtku i sjedište društva
2. vrste osiguranja, odnosno rizike osiguranja koji će biti predmet poslovanja
3. način i oblik objave priopćenja važnih za društvo i članove
4. početak članstva
5. temeljni kapital
6. uvjete i način uplate temeljnog kapitala od strane članova
7. visinu i način oblikovanja pričuva sigurnosti
8. uvjete i način uporabe dobiti, odnosno pokrića dugova
9. mjerila prema kojima se dobit dijeli članovima
10. broj članova uprave i nadzornog odbora
11. minimalni broj članova skupštine koji se mogu koristiti svojim manjinskim pravima.
(3) Agencija može odbiti zahtjev za izdavanje odobrenja za obavljanje poslova osiguranja društvu za uzajamno osiguranje ako odredbe statuta ugrožavaju interes članova te u slučajevima propisanim ovim Zakonom za odbijanje zahtjeva za izdavanje odobrenja za obavljanje poslova osiguranja društva za osiguranje.
Članstvo u društvu za uzajamno osiguranje
Članak 359.
(1) Članstvo u društvu za uzajamno osiguranje stječe se sklapanjem ugovora o osiguranju s društvom za uzajamno osiguranje, prihvaćanjem statuta i razmjernom (alikvotnom) uplatom temeljnog kapitala.
(2) Članovi ne odgovaraju za obveze društva za uzajamno osiguranje.
(3) Član ne može svoje obveze plaćanja doprinosa i dodatnih uplata prema društvu za uzajamno osiguranje prebiti sa svojim tražbinama prema tom društvu.
(4) Doprinosi i dodatne uplate članova, kao i obveze društva za uzajamno osiguranje prema članovima mogu se odrediti primjenom jednakih uvjeta i mjerila.
POGLAVLJE II. SREDSTVA DRUŠTVA ZA UZAJAMNO OSIGURANJE
Temeljni kapital
Članak 360.
(1) Temeljni kapital društva za uzajamno osiguranje mora biti najmanje jednak iznosu apsolutnog praga minimalnog potrebnog kapitala iz članka 158. stavka 1. točke 4. ovoga Zakona.
(2) Temeljni kapital društva za uzajamno osiguranje mora biti u cijelosti uplaćen u novcu prije upisa osnivanja društva za uzajamno osiguranje u sudski registar ili upisa povećanja temeljnog kapitala u sudski registar. Sredstva temeljnog kapitala društva ne smiju potjecati iz zajmova ili kredita niti biti opterećena na bilo koji način.
(3) Statutom se moraju odrediti uvjeti i način vraćanja uplaćenih sredstava temeljnog kapitala. Ako je statutom određeno da se uplaćena sredstva temeljnog kapitala ne vraćaju, statutom mora biti određen način upotrebe ovih sredstava.
(4) Uplaćena sredstva