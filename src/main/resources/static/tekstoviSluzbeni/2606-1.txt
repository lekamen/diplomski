 za poslove socijalne skrbi i Financijske agencije u provođenju ove Uredbe detaljnije će se urediti međusobnim sporazumom.
(4) Financijska agencija omogućit će iskorištavanje prava na subvenciju troškova električne energije sukladno odredbama ove Uredbe, pod uvjetom da je od nadležnog centra za socijalnu skrb, sukladno odredbama ovoga članka, dobila podatak da je korisniku priznato pravo na naknadu za ugroženog kupca energenata.
Članak 7.
(1) Financijska agencija dužna je na dnevnoj osnovi, na kraju radnog dana, ministarstvu nadležnom za poslove socijalne skrbi dostaviti podatke o korisnicima prava na naknadu za ugroženog kupca energenata koji su tog dana iskoristili pravo na subvenciju troškova električne energije u poslovnicama Financijske agencije te iznosu sredstava koje je za tu svrhu potrebno osigurati.
(2) Ministarstvo nadležno za poslove socijalne skrbi dužno je prvog sljedećeg radnog dana nakon dana zaprimanja podataka iz stavka 1. ovoga članka osigurati potrebna sredstva za uplatu iznosa u kojem je iskorišteno pravo na subvenciju troškova električne energije.
(3) Financijska agencija dužna je najkasnije prvog sljedećeg radnog dana od dana zaprimanja odobrenja ministarstva nadležnog za poslove socijalne skrbi izvršiti prijenos sredstava za iskorišteno pravo za subvenciju troškova električne energije iz stavka 2. ovoga članka s računa za isplatu subvencije troškova električne energije pojedinom opskrbljivaču električne energije, odnosno operatoru distribucijskog sustava za plaćanje čijeg računa je iskorišteno pravo na subvenciju električne energije s pripadajućim pozivom na broj.
(4) Račun za isplatu subvencije troškova električne energije je dio računa državnog proračuna Republike Hrvatske.
Članak 8.
(1) Ukoliko prilikom plaćanja računa za troškove električne energije korisnik prava na naknadu za ugroženog kupca energenata želi istovremeno podmiriti račun za mrežarinu (korištenje prijenosne i distribucijske mreže) operatoru distribucijskog sustava i račun za troškove potrošene električne energije opskrbljivaču, a zbrojeni iznos ovih računa prelazi iznos prava na subvenciju troškova električne energije, Financijska agencija dužna je pri naplati računa, pravo na subvenciju troškova električne energije prvenstveno iskoristiti za podmirenje računa za troškove potrošene električne energije opskrbljivaču.
(2) Ukoliko račun za troškove električne energije prelazi iznos od 200,00 kuna, korisnik prava na naknadu za ugroženog kupca energenata može uz iskorišteno pravo na subvenciju troškova električne energije podmiriti razliku do punog iznosa računa.
Članak 9.
(1) Korisniku prava na osobnu invalidninu koji je istovremeno i korisnik prava na zajamčenu minimalnu naknadu ili prava na pomoć za uzdržavanje može biti priznato pravo na naknadu za ugroženog kupca energenata samo po jednoj osnovi.
(2) Ako u kućanstvu koje je korisnik prava na zajamčenu minimalnu naknadu ili prava na pomoć za uzdržavanje živi i član kućanstva koji je korisnik prava na osobnu invalidninu, kućanstvo može ostvariti pravo na naknadu za ugroženog kupca energenata samo po jednoj osnovi.
(3) Pod kućanstvom u smislu stavka 2. ovoga članka smatra se obiteljska ili druga zajednica osoba koje zajedno žive i podmiruju troškove života, bez obzira na srodstvo, sukladno propisu koji uređuje područje socijalne skrbi.
Članak 10.
(1) Korisnik prava na naknadu za ugroženog kupca energenata može iskoristiti pravo na subvenciju troškova električne energije prilikom plaćanja računa za troškove električne energije uz predočenje svoje osobne identifikacijske isprave, rješenja kojim je korisniku priznato pravo na naknadu za ugroženog kupca energenata te uz predaju izvornog naloga za uplatu troškova električne energije poslovnici Financijske agencije.
(2) Pravo na subvenciju troškova električne energije u poslovnici Financijske agencije umjesto korisnika kojem je priznato pravo na naknadu za ugroženog kupca energenta može realizirati i druga osoba, uz predočenje rješenja kojim