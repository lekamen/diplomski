bio uvjet tom jamstvu, počinio nova kaznena djela te ometao istragu poticanjem na davanje lažnog iskaza iz članka 305. stavak 1. u vezi članica 37. KZ/11, sprječavanjem dokazivanja iz članka 306. stavak 2. KZ/11 i kazneno djelo krivotvorenja službene ili poslovne isprave iz članka 279. stavak 1. KZ/11.«
32. Podnositelj je u ustavnoj tužbi istaknuo prigovor da se iteracijska opasnost kao osnova za određivanje/produljenje istražnog zatvora (ranije pritvora) iz članka 123. stavka 1. točke 3. ZKP-a (v. točku 21. obrazloženja ove odluke) mora odnositi na istovrsno ili slično kazneno djelo za kakvo se okrivljenik tereti, a ne na bilo koje kazneno djelo.
33. Ustavni sud primjećuje da je sudac istrage u osporenom prvostupanjskom rješenju prihvatio prijedlog USKOK-a i utvrdio »da je usprkos određenoj mjeri jamstva i mjerama opreza I okr. Milan Bandić osnovano sumnjiv da je počinio tri nova kaznena djela za koja je propisana kazna zatvora od pet godina, a koja je počinio neovisno o funkciji koju obnaša«. Takvo ponašanje podnositelja stoga »govori u prilog zaključku da čak i u slučaju prestanka obnašanja funkcije gradonačelnika Grada Zagreba, obzirom na brojnost svih kaznenih djela koja mu se stavljaju na teret te spremnost na daljnje činjenje kaznenih djela i izraženu upornost, postoji realna opasnost da bi boravkom na slobodi počinio teže kazneno djelo za koje je prema zakonu moguće izreći kaznu zatvora od pet godina ili težu kaznu«.
33.1. Ustavni sud dalje primjećuje da je vijeće Županijskog suda u Zagrebu u osporenom drugostupanjskom rješenju prethodno utvrđenje suca istrage preoblikovalo u načelno pravno stajalište kako se »sukladno članku 123. stavak 1. točke 3. ZKP/08 istražni zatvor može odrediti ako osobite okolnosti upućuju na opasnost da će ponoviti kazneno djelo ili da će dovršiti pokušano kazneno djelo, ili da će počiniti teže kazneno djelo za koje je prema zakonu moguće izreći kaznu zatvora od pet godina ili težu kaznu. Dakle, odredbe Zakona o kaznenom postupku ne specificiraju prirodu kaznenih djela već se ono određuje prema težini kaznenog djela vezano na propisanu kaznu zatvora za to kazneno djelo«.
34. Ustavni sud ne smatra da je na ovom mjestu potrebno posebno prikazivati činjenice i okolnosti svakog od navodna tri nova kaznena djela koja je, prema utvrđenju suca istrage i nadležnog sudskog vijeća, počinio podnositelj dok je bio na slobodi na temelju uplaćene jamčevine, uz određene mjere opreza.
Za Ustavni sud dostatno je i relevantno to što su i nadležni sudac istrage i sudsko vijeće u provedenom postupku i u osporenim rješenjima utvrdili kako postoji osnovana sumnja da je riječ o novim kaznenim djelima koja je podnositelj počinio »neovisno o funkciji koju obnaša« i koja nisu istovrsna djelima zbog kojih je protiv podnositelja 20. listopada 2014. pokrenuta istraga u predmetu broj: K-US-165/14, K-PO-US-8/14, IS-US-52/14 te određen istražni zatvor koji je zamijenjen jamstvom i mjerama opreza.
Tako je u rješenju Županijskog suda u Zagrebu broj: Kir-Us-187/15 od 25. ožujka 2015. (v. točku 12. obrazloženja ove odluke) sutkinja istrage, odgovarajući na prigovor podnositelja da ZKP ne poznaje »proširenje istrage«, izrijekom potvrdila da nije riječ o istim ili istovrsnim kaznenim djelima:
»U konkretnom slučaju, dakle, postoji personalni koneksitet kao zakonski razlog za spajanje postupaka protiv istog okrivljenika, pa nije odlučno što se ne radi o počinjenju istih ili istovrsnih kaznenih djela«.
34.1. S obzirom na takvo stanje stvari, čini se da je za suca istrage i sudsko vijeće u provedenom postupku bilo relevantno samo to što su utvrdili postojanje osnovane sumnje da je, u vrijeme dok se protiv podnositelja provodila istraga zbog navodna četiri kaznena djela koja je ranije učinio u funkciji gradonačelnika Grada Zagreba i zbog kojih je bio pod režimom jamstva i mjera opreza, podnositelj učinio nova kaznena djela koja nisu bila vezana uz njegovu funkciju gradonačelnika Grada Zagreba, ali su takva da je za njih prema zakonu