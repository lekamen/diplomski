 prouzročiti štetu (povećanje obujma poslovanja s nelikvidnim i/ili prezaduženim dužnikom i ujedno omogućuje dužniku operatoru elektroničkih komunikacija da i u odnosu na određenog vjerovnika (tužitelja) poduzima štetne radnje (naručivanje novih usluga). Time Odluka definira međusobne odnose tužitelja operatora dužnika u postupku predstečajne nagodbe protivno načelu postupanja u dobroj vjeri kako je to pripisano člankom 23. ZFPPN. Time što je odlukom ušao u područje regulacije ZFPPN na način koji je protivan odredbama tog Zakona tuženik je prema mišljenju tužitelja prekoračio ovlasti dodijeljene člankom 5. stavkom 1. i člankom 12. ZEK-a, jer je odredio tužitelju obveze za koje nema utemeljenja niti u jednom zakonu.
Tužitelj smatra da iz osporene odluke nije vidljivo koje su to okolnosti koje opravdavaju svaku od propisanih obveza jer navođenje razloga kao što su »opća gospodarska kriza« i »nelikvidnost« ne objašnjavaju zašto je tužitelju, primjerice, određena obveza prilikom namirenja najprije podmiriti obveze s najstarijim dospijećem ili obveza prilikom aktivacije instrumenta osiguranja plaćanja naplatiti samo dugovanja za koja je protekao rok od 30 dana od roka dospijeća, a ne i sva dugovanja za koje je nastupilo dospijeće (stranica 78. Analize). Propuštanjem obrazloženja tužitelju je onemogućeno u potpunosti ostvariti svoje pravo na žalbu, odnosno upravnu tužbu, jer nije upoznat s razlozima donošenja odluke čime je postupljeno protivno članku 98. stavak 5. ZUP-a i članka 20. stavak 3. ZEK-a. S tim u vezi ukazuje tužitelj na odluku Ustavnog suda Republike Hrvatske broj: U-I-284/94 od 13. studenog 1996. godine (»Narodne novine«, broj 103/96.), u kojoj je potvrđeno da nedostatak obrazloženja odluke predstavlja uskraćivanje stranci prava na žalbu, jer se obrazloženjem određenog rješenja učvršćuje načelo zakonitosti te djeluje protiv eventualne samovolje i proizvoljnosti. Tako se utvrđuje je li upravno tijelo u postupanju bilo rukovođeno načelom zakonitosti i postupalo tako da strankama omogućuje što lakšu zaštitu svojih prava vodeći računa i o tome da ostvarenje njihovih prava ne bude u suprotnosti sa zakonom utvrđenim javnim interesom. Ne navođenjem razloga u obrazloženju i prema shvaćanju Ustavnoga suda iznijetom u navedenoj odluci vrijeđa se ustavna odredba članka 26. jer su u povoljnijem položaju pred sudovima i drugim državnim i inim tijelima koja imaju javne ovlasti osobe koje se žale protiv pojedinačnih akata što sadrže i razloge na kojima se zasnivaju od onih osoba koje su prisiljene štititi svoja prava pravnim sredstvima protiv pojedinačnih akata koji ne sadrže obrazloženje.
Također tužitelj smatra da osporena odluka nije niti u skladu s člankom 56. stavak 3. ZEK-a kojom je propisano da se regulatorne obveze moraju temeljiti na prirodi utvrđenog nedostatka na tržištu, moraju biti razmjerne i opravdane obzirom na regulatorna načela i ciljeve iz članka 5. ovog Zakona. Odlukom nije definirano koji nedostatak na tržištu se rješava svakom konkretnom obvezom vezanom za financijske uvjete poslovanja tužitelja niti je obrazložena njihova razmjernost i opravdanost obzirom na regulatorna načela i ciljeve. Na stranici 72. Analize navodi se obrazloženje kako se tužitelj obvezuje ugraditi u standardnu ponudu navedene odredbe »s ciljem harmoniziranja standardnih ponuda koje su obvezni objaviti operatori koji na mjerodavnim tržištima imaju status operatora sa značajnom tržišnom snagom …« To ne samo što nije obrazloženje svakog pojedinog propisanog roka i financijskog uvjeta, već je u direktnoj suprotnosti s odredbom članka 56. stavak 3. ZEK-a kojim se jasno propisuje da se svaka obveza određena odlukom mora temeljiti na prirodi utvrđenog nedostatka na tržištu. Iz razloga što tržište elektroničkih komunikacija ima svoje specifične uvjete i nedostatke, tuženik je prilikom uređivanja regulatornih obveza dužan voditi računa da se svaka obveza određuje zbog konkretnog nedostatka na konkretnom tržištu te da je ista usmjerena na otklanjanje