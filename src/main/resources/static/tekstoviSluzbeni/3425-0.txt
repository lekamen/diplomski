25 23.03.2016 Presuda Visokog upravnog suda Republike Hrvatske broj: Usoz-126/15-8 od 26. veljače 2016.
VISOKI UPRAVNI SUD REPUBLIKE HRVATSKE
774

PRESUDA
Visoki upravni sud Republike Hrvatske u vijeću sastavljenom od sudaca toga suda Arme Vagner Popović, predsjednice vijeća, Ane Berlengi Fellner, mr. sc. Inge Vezmar Barlek, Marine Kosović Marković i Mirjane Čačić, članova vijeća, uz sudjelovanje više sudske savjetnice Marine Zagorec, zapisničarke, u postupku ocjene zakonitosti općeg akta pokrenutom po zahtjevu Borisa Božana iz Marine, Božani 8, Svinci, na sjednici održanoj dana 26. veljače 2016.
presudio je
Zahtjev se usvaja.
Ukida se Odluka o ukidanju Vlastitog pogona Općine Marina (Službeni glasnik Općine Marina, br. 5/15.).
Obrazloženje
Podnositelj zahtjeva je dana 26. lipnja 2015., zatražio ocjenu zakonitosti Odluke o ukidanju Vlastitog pogona Općine Marina (Službeni glasnik Općine Marina, br. 5/15), smatrajući da je donesena u nezakonitoj proceduri, što ju čini nezakonitom. Uz zahtjev je dostavio rješenje Splitsko-dalmatinske županije Općina Marina, Vlastiti pogon (nepotpune klase i ur.broja) od 19. svibnja 2015., donesenog temeljem osporene odluke, kojim rješenjem je stavljen na raspolaganje i premješten, i kojim je, kako smatra podnositelj zahtjeva, povrijeđeno njegovo pravo i pravni interes.
U zahtjevu podnositelj navodi da je Općina Marina kao poslodavac donijela osporenu Odluku ne poštujući obvezujući postupak dostave prijedloga općeg akta i savjetovanja sa sindikalnim povjerenikom čime je postupila protivno članku 150. u vezi s člankom 153. stavak 3. Zakona o radu, a iz čega proizlazi nezakonitost u postupanju donošenja odluke čiju ocjenu zakonitosti traži. Smatra da je osporena Odluka važna za položaj radnika u smislu članka 150. Zakona o radu, pa kako je donesena bez prethodnog savjetovanja sa sindikalnim povjerenikom to je sukladno odredbi članka 150. stavak 12. Zakona o radu ništetna. U Općini Marina, kao poslodavcu, ustrojena je Sindikalna podružnica Općina Marina kao ustrojstveno tijelo Sindikata državnih i lokalnih službenika i namještenika Republike Hrvatske, o čemu je načelnik Općine Marina bio obaviješten dopisom od 12. rujna 2011. Predlaže da Sud usvoji zahtjev i temeljem odredbe članka 86. stavak 3. Zakona o upravnim sporovima, ukine osporenu Odluku. Također predlaže Sudu da do donošenja presude sukladno članku 85. stavak 2. Zakona o upravnim sporovima obustavi izvršenje osporenog akta.
Sud je odgovarajućom primjenom članka 32. Zakona o upravnim sporovima (»Narodne novine«, broj 20/10., 143/12. i 152/14.), dostavio zahtjev donositelju osporene Odluke o ukidanju vlastitog pogona na očitovanje. Podneskom od 8. prosinca 2015., očitovala se Općina Marina navodeći da je savjetovanje sa sindikalnom povjerenikom provedeno i to usmenim putem, koje je od strane jedinice lokalne samouprave obavio Tonči Frleta, upravitelj komunalnog pogona. Tom prilikom u cijelosti je priopćena namjera ukidanja Vlastitog pogona kao i pravne posljedice ukidanja te Odluke, kao i sve druge važne okolnosti u vezi navedene odluke, a osobito činjenica da sukladno članku 137. Zakona o radu, službenici i namještenici i drugi djelatnici Vlastitog pogona, kako podnositelj zahtjeva tako i svi ostali, zadržavaju sva prava iz radnog odnosa koja su stekli kod jedinice lokalne samouprave do dana prenošenja rješenja, ugovora o radu na t.d. Marinski komunalac d.o.o. Sve navedeno bilo je poznato kako podnositelju zahtjeva, tako i svim ostalim službenicima, budući su sa svima obavljeni usmeni razgovori. O dostatnosti usmenog savjetovanja i usmene obavijesti sindikalnom povjereniku kao dostatno za ispunjenje propisane zakonske procedure iz članka 150. Zakona o radu, stav je zauzela i sudska praksa u svojim odlukama (presuda Vrhovnog suda Republike Hrvatske, posl.br. Rev-477/08 od 14. listopada 2008.). Nadalje, iz same činjenice da je pobijanom odlukom odlučeno da sukladno članku 137. Zakona o radu službenici i namještenici i drugi djelatnici