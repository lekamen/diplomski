11 03.02.2016 Presuda Upravnog suda u Osijeku broj: 2 Usl-1299/15-9 od 19. siječnja 2016.
UPRAVNI SUD U OSIJEKU
297
PRESUDA
Upravni sud u Osijeku, po sucu Berislavu Babiću, uz sudjelovanje zapisničarke Adele Franc, u upravnom sporu tužitelja Berislava Kneza, odvjetnika iz Vinkovaca, V. Nazora 15, kojega zastupaju opunomoćenici, odvjetnici u Zajedničkom odvjetničkom uredu Josip i Gabrijela Ćorluka iz Vinkovaca, Trg bana Josipa Šokčevića 2, protiv tuženika Hrvatske regulatorne agencije za mrežne djelatnosti, R. F. Mihanovića 9, Zagreb, radi rješavanja spora između korisnika i davatelja poštanskih usluga, 19. siječnja 2016.
presudio je
Poništava se odluka Hrvatske regulatorne agencije za mrežne djelatnosti klasa: UP/I-344-08/15-02/15, urbroj: 376-04-15-5 od 24. srpnja 2015. te se predmet vraća tuženiku na ponovni postupak.
Obrazloženje
Tuženik je odlukom klasa: UP/I-344-08/15-02/15, urbroj: 376-04-15-5 od 24. srpnja 2015. odbio kao neosnovan zahtjev za rješavanje spora između tužitelja kao korisnika poštanskih usluga i davatelja poštanskih usluga Hrvatske pošte d.d., Zagreb, Jurišićeva 13, u vezi s rješavanjem prigovora zbog oštećenja odnosno umanjenja sadržaja preporučene pošiljke broj: RM169288482DE u međunarodnom prometu.
Tužitelj u tužbi navodi kako je predmetnu pošiljku 2. veljače 2015. na adresi njegova odvjetničkog ureda zaprimila supruga tužitelja, koja nije u radnom odnosu u tom uredu, već se tamo slučajno zatekla, a tužitelj je toga dana bio poslovno odsutan iz ureda jer je nazočio ročištu u Zagrebu. Ističe kako poštar suprugu tužitelja prilikom uručenja predmetne pošiljke nije upozorio da se radi o vrijednosnom pismeno, niti je sačekao da se pismeno pred njim otvori, već je odmah nakon predaje pismena izašao iz odvjetničkog ureda. Napominje kako se predmetna pošiljka sastojala od veće bijele koverte, koja u trenutku uručenja nije odavala znakove naknadnog neovlaštenog otvaranja te od manje žute koverte koja se nalazila u većoj bijeloj koverti, u kojoj su se trebali nalaziti dokumenti za pokretanje odgovarajućeg postupka, a koja je pocijepana bez dokumentacije. Navodi kako prigovor prilikom uručenja pošiljke poštaru nije istaknut jer se pošiljka pred njim nije niti otvarala, a po vanjskom izgledu nije odavala sumnju da je otvarana. Ističe kako je supruga tužitelja nakon toga otišla u Hrvatsku poštu d.d., Poslovnicu Vinkovci, na adresi A. M. Reljkovića 7 radi reklamacije, kojom prilikom je od strane djelatnika poštanskog ureda fotokopirana samo veća bijela koverta, a tužitelj je kasnije u pisanoj formi Hrvatskoj pošti d.d. izjavio prigovor. Napominje kako predmetna pošiljka predstavlja vrijednosno pismo koje je pošiljatelj iz Savezne Republike Njemačke osigurao na iznos od 1200 E. Iz navedenog zaključuje kako u provedenom postupku nije pravilno i potpuno utvrđeno činjenično stanje. Nadalje navodi kako je u razdoblju od 17. srpnja do 17. kolovoza 2015. bio na godišnjem odmoru, a da je u tom razdoblju, unatoč tome što je tužitelj pisano obavijestio Hrvatsku poštu d.d. o godišnjem odmoru i o njegovom trajanju, pobijana odluka od 24. srpnja 2015. dostavljena na njegovu privatnu adresu i ostavljena u poštanskom sandučiću. S obzirom na navedeno predlaže da sud usvoji tužbeni zahtjev.
Tuženik u odgovoru na tužbu navodi kako je pobijana odluka od 24. srpnja 2015. donesena na temelju članka 55. Zakona o poštanskim uslugama u vezi s prigovorom tužitelja zbog oštećenja, odnosno umanjenja sadržaja preporučene pošiljke u međunarodnom prometu. Ističe kako je u provedenom postupku utvrđeno kako se radi o preporučenoj pošiljci u međunarodnom prometu, a ne o vrijednosnom pismu. Napominje kako je nesporno da se radi o preporučenoj pošiljci, a ne o vrijednosnom pismu, koje sukladno Pravilniku o pismovnim pošiljkama Svjetske poštanske unije, Završni protokol, Bern 2013. mora imati naljepnicu CN 06 s latiničnim slovom »V«, što predmetna pošiljka nije imala. Nadalje navodi kako tužitelj prilikom ulaganja prigovora nije, u smislu članka 54.