 prvom rješenju o produljenju istražnog zatvora podnositelja ustavne tužbe zadovoljili temeljne standarde 'dostatnosti' u odnosu na pravnu osnovu iz članka 123. stavka 1. točke 1. ZKP-a (opasnost od bijega). Hoće li oni biti 'dostatni' i u predstojećem razdoblju ovisi o ocjeni suca istrage, odnosno sudskog vijeća, uz pridržaj nadzora Ustavnog suda s aspekta zaštite ljudskih prava podnositelja ustavne tužbe, zajamčenih Ustavom i tumačenih u skladu s relevantnim europskim pravnim standardima.
S druge strane, uvažavajući činjenicu da su osporena rješenja, koja su bila predmet nadzora u ovom ustavnosudskom postupku, donesena u ranoj fazi oduzimanja slobode podnositelja, Ustavni sud utvrđuje preuranjenim davati bilo kakve konačne ocjene o 'relevantnosti' tih razloga u odnosu na eventualno daljnje produljenje istražnog zatvora podnositelja ustavne tužbe po osnovi opasnosti od bijega.«
b) Odluka Ustavnog suda broj: U-III-5141/2011 od 6. prosinca 2011.
41. Prethodno naznačena pravna stajališta Ustavni sud ponovio je u svojoj odluci broj: U-III-5141/2011 od 6. prosinca 2011. (v. točku 11. obrazloženja ove odluke). I tu je odluku Ustavni sud donio u povodu ustavne tužbe istog podnositelja (Ive Sanadera), pri čemu su predmet tog ustavnosudskog postupka bila nova rješenja suca istrage i nadležnog izvanraspravnog vijeća Županijskog suda u Zagrebu kojima se u slučaju FIMI-MEDIA istražni zatvor, prije donošenja prvostupanjske presude, produljio za daljnja dva mjeseca zbog opasnosti od bijega podnositelja (to jest do 18. prosinca 2011.).
Za razliku od odluke broj: U-lll-4557/2011, Ustavni sud usvojio je tu ustavnu tužbu podnositelja. U odluci broj: U-III-5141/2011 ponovio je temeljna pravna stajališta već obrazložena u prethodno navedenoj odluci, ali ih je s obzirom na okolnosti konkretnog slučaja dopunio (v. točke 19., 19.1. i 19.2. obrazloženja odluke broj: U-III-5141/2011).
42. Za potrebe ovog ustavnosudskog postupka navodi se mjerodavni dio točke 19.2. odluke broj: U-III-5141/2011 u kojem Ustavni sud upozorava na obveze koje za kaznene sudove proizlaze iz Konvencije i prakse ESLJP-a, a osobito na obvezu dinamičkog pristupa tumačenju i primjeni pritvorskih razloga:
»... Europski sud opetovano upozorava na obvezu dinamičkog pristupa tumačenju i primjeni pritvorskih razloga: razlozi koji opravdavaju pritvor u času njegova određivanja mogu tijekom vremena izblijediti, pa za svako daljnje produljenje pritvora moraju postojati posebni razlozi koji to opravdavaju. U predmetu Kudla protiv Poljske (presuda, veliko vijeće, 26. listopada 2000., zahtjev br. 30210/96, § 111.) Europski sud postavio je precedentno pravilo: postojanje osnovane sumnje da je osoba lišena slobode počinila neko kazneno djelo jest conditio sine qua non za 'zakonitost' produljenog pritvora. Međutim, poslije proteka određenog vremena to više nije dostatno, pa se mora ocijeniti opravdavaju li neki drugi razlozi oduzimanje slobode. Pa ako takvi razlozi i postoje i ako opravdavaju daljnje pritvaranje – jer su 'relevantni' i 'dostatni' – Europski sud zadržava pravo da ispita jesu li domaća tijela kaznenog postupka u njihovu utvrđivanju iskazala 'posebnu marnost' u vođenju postupka.«
Za »dinamički pristup« tumačenju i primjeni pritvorskih razloga posebno je značajan predmet Khodorkovskiy protiv Rusije (presuda, 31. svibnja 2011., zahtjev br. 5829/04), u kojem je ESLJP istaknuo ovo:
»187. Sud na kraju ponavlja da radi procjene 'relevantnosti' i 'dostatnosti' razloga za preventivno pritvaranje (preventive detention) (to jest pritvaranje po članku 5. stavku 1. točki (c)) on koristi dinamički pristup. Prema tome, primjerice, u odnosu na osumnjičenikov presumirani potencijal za sprječavanje utvrđivanja istine, 'protekom vremena ova osnova neizbježno postaje sve manje i manje relevantna' (vidjeti Panchenko gore naveden, § 103.; vidjeti također Muller protiv Francuske, 17. ožujka 1997., § 40.,...; i Debboub alias Husseini Ali protiv Francuske, br. 37786/97, §44., 9. studenoga 1999.), pa