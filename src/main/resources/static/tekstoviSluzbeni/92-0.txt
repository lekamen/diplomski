4 14.01.2015 Rješenje Ustavnog suda Republike Hrvatske broj: U-I-5345/2012 i dr. od 23. prosinca 2014.
USTAVNI SUD REPUBLIKE HRVATSKE
93
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Snježana Bagić, Marko Babić, Slavica Banić, Mario Jelušić, Davor Krapac, Antun Palarić, Aldo Radolović, Duška Šarin i Miroslav Šeparović, rješavajući o prijedlozima za pokretanje postupka za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 23. prosinca 2014. donio je
RJEŠENJE
I. Ne prihvaćaju se prijedlozi za pokretanje postupka za ocjenu suglasnosti s Ustavom članka 369. stavka 2. Ovršnog zakona (»Narodne novine« broj 112/12., 25/13. i 93/14.).
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Prijedloge za pokretanje postupka za ocjenu suglasnosti s Ustavom članka 369. stavka 2. Ovršnog zakona (»Narodne novine« broj 112/12., 25/13. i 93/14.; u daljnjem tekstu: OvrZ/12), podnijeli su: Miljenko Giunio iz Zavale, kojeg zastupa Zdravko Balenović, odvjetnik u Zagrebu (U-I-5345/2012), Stjepan Žugaj iz Velike Gorice, kojeg zastupa Damir Medved, odvjetnik u Velikoj Gorici (U-I-2873/2013) te Ljubljanska banka d. d. Ljubljana, Republika Slovenija, koju zastupa Matija Pečatnik, odvjetnik u Zagrebu (U-I-4052/2013).
Predlagatelji članak 338. stavak 1. OvrZ-a/12 smatraju nesuglasnim s člancima 3., 5., 14. stavkom 2., 16., 26. i 29. stavkom 1. Ustava.
1.1. OvrZ/12 objavljen je u »Narodnim novinama« broj 112 od 11. listopada 2012., a stupio je na snagu 15. listopada 2012., osim članaka od 356. do 364. koji su stupili na snagu 1. srpnja 2013.
OvrZ/12 izmijenjen je dva puta: prvi put člankom 101. Zakona o izmjenama i dopunama Zakona o parničnom postupku koji je objavljen u »Narodnim novinama« broj 25 od 28. veljače 2013., a drugi put Zakonom o izmjenama i dopunama Ovršnog zakona koji je objavljen u »Narodnim novinama« broj 93 od 30. srpnja 2014.
Osporeni članak 369. stavak 2. OvrZ-a/12 se od donošenja zakona nije izmijenio.
2. Pozivom na članak 42. stavak 1. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 42/02. – pročišćeni tekst; u daljnjem tekstu: Ustavni zakon), prijedlozi predlagatelja za pokretanje postupka za ocjenu suglasnosti s Ustavom članka 369. stavka 2. OvrZ-a/12 poslani su na odgovor Ministarstvu pravosuđa Republike Hrvatske, koje je dostavilo svoje očitovanje aktom klasa: 740-11/14-01/32, urbroj: 514-04-01-14-03 od 20. listopada 2014. (u daljnjem tekstu: očitovanje Ministarstva pravosuđa).
II. OSPORENA ODREDBA ZAKONA
3. Članak 369. stavak 2. OvrZ-a/12 sadržava prijelazne odredbe, a u cjelini glasi:
»Postupci u tijeku
Članak 369.
(1) Postupci u tijeku dovršit će se po odredbama zakona koji su važili do stupanja na snagu ovoga Zakona.
(2) Iznimno od odredbe stavka 1. ovoga članka, postupci pokrenuti prije stupanja na snagu Ovršnog zakona ('Narodne novine', br. 57/96., 29/99., 42/00., 173/03., 194/03., 151/04., 88/05., 121/05. i 67/08.) obustavit će se ako ovrhovoditelj u roku od tri mjeseca od dana stupanja na snagu ovoga Zakona ne podnese prijedlog na temelju kojeg se postupak može nastaviti.«
III. PRIGOVORI PREDLAGATELJA
4. Svi predlagatelji u svojim prijedlozima ističu da je Ustavni sud svojom odlukom broj: U-I-1988/2011 i dr. od 19. lipnja 2012. (»Narodne novine« broj 80/12.) ukinuo članak 338. stavak 1. Ovršnog zakona (»Narodne novine« broj 139/10., 125/11., 150/11., 154/11. i 12/12.; u daljnjem tekstu: OvrZ/10) koji je imao gotovo istovjetan sadržaj kao i osporeni članak 369. stavak 2. OvrZ-a/12, te da je zakonodavac svjesno išao »za eskiviranjem Odluke Ustavnog suda«.
4.1. Predlagateljica Ljubljanska banka d. d. u svom prijedlogu posebno ističe da »ostaje nejasno i dvojbeno da li je na temelju članka 369. stavka 2. Ovršnog zakona ovrhovoditelj dužan dostaviti novi prijedlog za ovrhu koji je usklađen s