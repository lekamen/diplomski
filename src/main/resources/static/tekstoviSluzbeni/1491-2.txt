 Upravljačka odgovornost označava odgovornost rukovoditelja za svoje odluke i postupke u poslovanju, uključujući upravljanje sredstvima te da za isto odgovaraju onome tko ih je imenovao ili im prenio ovlasti i odgovornosti.
II. SUSTAV UNUTARNJIH KONTROLA
SVRHA I OBUHVAT SUSTAVA UNUTARNJIH KONTROLA
Svrha sustava unutarnjih kontrola
Članak 5.
Svrha sustava unutarnjih kontrola jest poboljšanje upravljanja radi postizanja općih ciljeva, kao što su:
a) obavljanje poslovanja na pravilan, etičan, ekonomičan, učinkovit i djelotvoran način
b) usklađenost poslovanja sa zakonima i drugim propisima, planovima, programima i postupcima
c) zaštita sredstava od gubitaka uzrokovanih lošim upravljanjem, neopravdanim trošenjem i korištenjem te zaštita od drugih oblika nepravilnosti
d) jačanje odgovornosti za uspješno ostvarenje poslovnih ciljeva
e) pouzdanost i sveobuhvatnost financijskih i drugih izvještaja.
Obuhvat sustava unutarnjih kontrola
Članak 6.
Sustav unutarnjih kontrola obuhvaća sve poslovne procese koji vode k ostvarenju poslovnih ciljeva, a uspostavlja se u svim ustrojstvenim jedinicama institucije koje u skladu s danim ovlastima i odgovornostima ostvaruju te ciljeve.
UPRAVLJAČKA ODGOVORNOST ZA SUSTAV UNUTARNJIH KONTROLA
Odgovornost odgovorne osobe institucije
Članak 7.
Odgovorna osoba institucije odgovorna je za razvoj učinkovitog i djelotvornog sustava unutarnjih kontrola unutar institucije, na način da osigura:
a) izradu i provedbu strateških i drugih planova, kao i programa za ostvarivanje poslovnih ciljeva institucije
b) usklađenost strateških i drugih planova te programa s proračunom, odnosno financijskim planom institucije
c) unutarnje ustrojstvo koje je prikladno zadacima institucije, s jasno definiranim ovlastima i odgovornostima za učinkovitu i djelotvornu provedbu poslovnih ciljeva i korištenje financijskih sredstava dodijeljenih za njihovu provedbu
d) uspostavu sustava izvještavanja u skladu s prenesenim ovlastima i odgovornostima radi praćenja rezultata i učinaka ostvarenih dodijeljenim financijskim sredstvima
e) upravljanje rizicima i donošenje strategije upravljanja rizicima
f) uspostavu kontrola radi osiguranja pravilnog, etičnog, ekonomičnog, učinkovitog i djelotvornog upravljanja prihodima, rashodima, imovinom i obvezama
g) uspostavu učinkovitih i djelotvornih informacijskih i komunikacijskih sustava
h) praćenje i procjenu učinkovitosti i djelotvornosti sustava unutarnjih kontrola
i) definiranje načina suradnje s institucijama iz nadležnosti, uključujući sustav izvještavanja.
Prijenos ovlasti i odgovornosti
Članak 8.
(1) Odgovorna osoba institucije može na temelju akata o unutarnjem ustrojstvu i načinu rada prenijeti ovlasti za razvoj sustava unutarnjih kontrola na druge osobe.
(2) Prenošenjem ovlasti prenosi se i odgovornost, a prenošenje ovlasti i odgovornosti ne isključuje ovlasti i odgovornost odgovorne osobe institucije.
Odgovornost rukovoditelja ustrojstvenih jedinica
Članak 9.
Rukovoditelji ustrojstvenih jedinica odgovorni su za razvoj sustava unutarnjih kontrola u svom djelokrugu, što uključuje odgovornost za:
a) utvrđivanje poslovnih ciljeva iz njihove nadležnosti koji moraju biti u skladu s ciljevima i sredstvima institucije
b) utvrđivanje pokazatelja uspješnosti na temelju kojih se omogućava izvještavanje o postignutim rezultatima i učincima
c) realizaciju poslovnih ciljeva u skladu sa strateškim i drugim planovima te programima, odobrenim proračunom, odnosno financijskim planom i u skladu sa zakonima i drugim propisima
d) upravljanje rizicima koji mogu utjecati na ostvarenje poslovnih ciljeva
e) kontinuirano poboljšanje poslovnih procesa u cilju povećanja učinkovitosti i djelotvornosti poslovanja
f) pravilno, etično, ekonomično, učinkovito i djelotvorno upravljanje sredstvima u skladu s prenesenim ovlastima i odgovornostima
g) praćenje i vrednovanje postignutih rezultata i učinaka
h) razvoj i provođenje kontrola u poslovnim procesima, programima, projektima i aktivnostima radi ostvarenja poslovnih