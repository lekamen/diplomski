 za nalaganje i nadziranje provođenja mjera prisluškivanja osuđenikovog telefona nije bio u potpunosti u skladu s pretpostavkama zakonitosti niti je na odgovarajući način ograničio miješanje u pravo podnositelja na poštivanje njegovog privatnog života i dopisivanja na ono što je bilo ‘nužno u demokratskom društvu’. Međutim, protivno žalbenim tvrdnjama, navedeno još uvijek ne znači da se radi o nezakonitim dokazima, a što se ne utvrđuje niti predmetnom presudom, pa se onda niti dokazi proizašli iz tih dokaza ne mogu smatrati nezakonitima. Osim toga, presudom Europskog suda za ljudska prava također je utvrđeno i da u postupku vođenom protiv osuđenika nije došlo do povrede članka 6. stavka 1. Konvencije. Ovo stoga jer da sporni dokazi do kojih se je došlo povredom članka 8. Konvencije nisu bili jedini dokazi na kojima se temeljila presuda. Prilikom suđenja podnositelja, Županijski sud u Dubrovniku je uzeo u obzir osuđenikov iskaz i iskaze njegovih suoptuženika te ih ispitao zajedno s iskazima drugih svjedoka i dokazima dobivenim brojnim pretragama i zapljenama.
Dakle, kao što to utvrđuje i presuda Europskog suda za ljudska prava, osuđenikova krivnja za počinjenje kaznenih djela iz članka 173. stavka 2. KZ/97. i članka 279. stavka 1. KZ/97. je u pravomoćno dovršenom kaznenom postupku čija se obnova sada traži, osim na temelju dokaza pribavljenih posebnim izvidima kaznenih djela privremenim ograničenjem ustavnih prava i sloboda (za koje dokaze nije utvrđeno da bi bili nezakoniti), utvrđena i na temelju obrane samog osuđenika, obrane optuženog Borisa Žuvele, iskaza prvenstveno svjedoka Ivana Žuvele i Željka Brekala, a i svjedoka Tomislava Žuvele te Antuna Dragojevića te potvrda o privremeno oduzetim predmetima i ostale spisu predmeta priložene dokumentacije.
Stoga, imajući na umu sve navedeno, i prema ocjeni ovog suda, pravilan je zaključak prvostupanjskog suda da navedena presuda Europskog suda za ljudska prava, iako ista predstavlja novi dokaz, nije takva da bi sama za sebe ili u vezi s prijašnjim dokazima bila prikladna da prouzroči osuđenikovo oslobođenje ili njegovu osudu po blažem zakonu.«
III. PRIGOVORI PODNOSITELJA
8. U ustavnoj tužbi podnositelj ponavlja prigovore koje je isticao i u žalbenom postupku. Ističe da je obrazloženje osporenih rješenja arbitrarno i »protivno podnositeljevom ustavnom i konvencijskom pravu na obrazloženu odluku«. To stajalište obrazlaže na sljedeći način:
»Naime, sasvim je neprijeporno da je ovaj postupak iniciran na temelju nezakonito naloženih posebnih izvidnih mjera, a koje mjere su dovele do toga da se pokrene kazneni postupak protiv podnositelja, te da se na temelju tih nezakonito određenih posebnih izvidnih mjera u tom kaznenom postupku izvode dokazi ispitivanjem optuženika, svjedoka, te čitanjem i pregledom pribavljenih isprava.
Međutim, odbijajući podnositeljev zahtjev za obnovu kaznenog postupka Županijski sud u Dubrovniku, kao i Vrhovni sud Republike Hrvatske, potpuno su zanemarili odredbu članka 29. stavak 4. Ustava Republike Hrvatske kojom je propisano da se dokazi pribavljeni na nezakonit način ne mogu uporabiti u sudskom postupku.
(...)
A u konkretnom slučaju nije prijeporno da su prema podnositelju naložene posebne izvidne mjere bile naložene povredom članka 8. Konvencije za zaštitu ljudskih prava i temeljnih sloboda.
Stoga su u skladu sa člankom 9. stavak 2. ranije važećeg ZKP/97, a i sukladno članku 10. stavak 2. točka 2. i 4. sada važećeg ZKP/08, nezakoniti svi dokazi koji su pribavljeni i izvedeni u pravomoćno okončanom kaznenom postupku protiv podnositelja, jer su svi dokazi pribavljeni ili se za njih saznalo na temelju nezakonito naloženih posebnih izvidnih mjera.
Prema tome, sasvim je neutemeljen i arbitraran zaključak da podnositeljev zahtjev za obnovu kaznenog postupka nije osnovan, pošto neprijeporno utvrđena povreda podnositeljevog konvencijskog prava iz članka 8. Konvencije za zaštitu ljudskih prava i temeljnih sloboda, a slijedom toga i ustavnog prava iz članka 36.