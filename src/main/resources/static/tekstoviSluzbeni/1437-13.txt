
Članak 65.
Mlađa vojna osoba prilazi starijoj vojnoj osobi običnim korakom, osim kada daje prijavak. Pet do šest koraka od starije osobe zauzima čvršće držanje gledajući je ravno u oči, prilazi joj dva do tri koraka, zaustavlja se, zauzima osnovni stav, pozdravlja i obraća se:
– ako je pozvana: Izvolite, gospodine/gospođo (čin osobe kojoj se obraća), (čin ime i prezime osobe koja se obraća), zvali ste me!
– ako prilazi starijoj osobi, a da nije pozvana: Gospodine/Gospođo (čin), (čin ime i prezime osobe koja se obraća), molim… (ukratko obrazlaže zahtjev).
Nakon obraćanja starijoj osobi mlađa osoba ostaje u osnovnom stavu, a razgovor obavlja u stavu kako to odredi starija osoba.
Kada obavi razgovor, mlađa se osoba obraća starijoj riječima: Gospodine/Gospođo (čin), dopustite da odem, pozdravlja i nakon odzdrava odlazi.
Članak 66.
Vojna osoba prilazi časniku i dočasniku s oružjem o desno rame.
IV. VJEŽBOVNI POSTUPCI DESETINE
1. POSTROJAVANJE, KRETANJE, OKRETI I POSTUPCI S ORUŽJEM
Članak 67.
Zborni strojevi desetine su dvovrsni stroj, jednovrsni stroj, kolona po jedan i kolona po dva.
Članak 68.
Za postrojavanje desetine u dvovrsni stroj zapovjednik desetine zapovijeda: Desetina, u dvije vrste ZBOR!
Na tu se zapovijed vojne osobe brzo postrojavaju tako da usmjernik (srednji vojnik) stane tri do pet koraka ispred zapovjednika desetine, okrenut licem prema njemu. Vojna osoba iz druge vrste stane iza usmjernika prve vrste, a ostale vojne osobe u desetini postrojavaju se lijevo i desno od njih (slika 65.).
Raspored vojnika u desetini pri postrojavanju je stalan.

Slika 65. Desetina postrojena u dvije vrste
Za postrojavanje desetine u jednovrsni stroj zapovjednik desetine zapovijeda: Desetina, u vrstu ZBOR!
Na tu se zapovijed desetina postrojava kao u članku 68. stavak 2. ovoga Pravilnika, samo što vojne osobe iz druge vrste staju lijevo od parnjaka u prvoj vrsti (slika 66.).

Slika 66. Desetina postrojena u vrstu
Članak 69.
Desetina (skupina) do pet vojnika uvijek se postrojava u jednovrsni stroj. Za postrojavanje desetine (skupine) u jednovrsni stroj zapovjednik desetine (skupine) zapovijeda: Desetina, u vrstu ZBOR!
Na tu se zapovijed vojne osobe postrojavaju ispred zapovjednika.
U kretanju desetine (skupine) u koloni po jedan zapovjednik joj je na čelu.
Članak 70.
Za postrojavanje desetine u kolonu po jedan zapovjednik desetine zapovijeda: Desetina, u kolonu po jedan ZBOR!
Na tu se zapovijed desetina postrojava iza zapovjednika na udaljenosti 1,10 m (slika 67.). Nakon zapovijedi zapovjednik desetine okreće se čelom nazad i prati postrojavanje.

Slika 67. Desetina postrojena u kolonu
Članak 71.
Za postrojavanje desetine u kolonu po dva zapovjednik desetine zapovijeda: Desetina, u kolonu po dva ZBOR!
Na tu se zapovijed desetina postrojava iza zapovjednika na udaljenosti 1,10 m (slika 68.). Nakon zapovijedi zapovjednik desetine okreće se čelom nazad i prati postrojavanje.

Slika 68. Desetina postrojena u kolonu po dva
Članak 72.
Za brže postrojavanje desetine zapovjednik desetine zapovijeda: Desetina, u dvije vrste (u vrstu) trčećim korakom (trkom) ZBOR! ili Desetina, u kolonu po jedan (dva) trčećim korakom (trkom) ZBOR!
Na te se zapovijedi desetina postrojava trčećim korakom (trkom).
Članak 73.
Ravnanje desetine po čelu zapovjednik desetine zapovijeda: Nadesno (nalijevo) ravnaj SE!
Na tu zapovijed vojne osobe, osim krilnoga (krilnih) na označenoj strani, okreću brzo i istodobno glavu i pogled u zapovjeđenom smjeru, zauzimaju propisani odmak podizanjem dlana lijeve ruke u visinu opasača i ravnaju se tako da im ramena budu u jednoj crti te da svaki vidi prsa četvrtoga vojnika računajući sebe prvim.
Zapovjednik desetine, ako treba, odlazi tri koraka u produženju krila, okreće se čelom nazad i provjerava ravnanje prve, a zatim druge vrste. Ako ravnanje treba popraviti, daje znak rukom na koju se stranu treba poravnati. Vodoravno ispružena ruka označuje krilo ravnanja, malo više podignuta označuje sredinu, a još više podignuta znak je