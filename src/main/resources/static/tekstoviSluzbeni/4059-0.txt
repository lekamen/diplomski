54 10.06.2016 Pravilnik o razvrstavanju i kategorizaciji objekata u kojima se pružaju ugostiteljske usluge na obiteljskom poljoprivrednom gospodarstvu
MINISTARSTVO TURIZMA
1408
Na temelju odredbi članka 39. stavka 8. Zakona o ugostiteljskoj djelatnosti (»Narodne novine«, broj 85/2015), ministar nadležan za turizam, donosi
PRAVILNIK
O RAZVRSTAVANJU I KATEGORIZACIJI OBJEKATA U KOJIMA SE PRUŽAJU UGOSTITELJSKE USLUGE NA OBITELJSKOM POLJOPRIVREDNOM GOSPODARSTVU
1. OPĆE ODREDBE
Članak 1.
Ovim Pravilnikom propisuju se minimalni uvjeti za vrste objekata u kojima se pružaju ugostiteljske usluge na obiteljskom poljoprivrednom gospodarstvu, kategorije, uvjeti za kategorije, oznake za kategorije, oznake kvalitete, način označavanja kategorija, sastav povjerenstva koje provodi očevid u objektu, što se smatra pretežito vlastitom proizvodnjom, a što hranom, pićima i napicima uobičajenim za kraj u kojem se obiteljsko poljoprivredno gospodarstvo nalazi te vrste proizvoda koji ne moraju biti iz vlastite proizvodnje.
Članak 2.
(1) Objekt na obiteljskom poljoprivrednom gospodarstvu (u daljem tekstu: objekt, OPG) funkcionalna je cjelina u kojem se, ovisno o vrsti, pružaju ugostiteljske usluge pripremanja i usluživanja jela, pića i napitaka uobičajenih za kraj u kojem se nalazi OPG, iz poljoprivrednih proizvoda pretežito vlastite proizvodnje, usluge smještaja te ostale usluge u funkciji turističke potrošnje.
(2) OPG u objektu mora pružati ugostiteljske usluge propisane ovim Pravilnikom u obveznim sadržajima i može pružati druge usluge u neobveznim sadržajima, pod uvjetima propisanim ovim Pravilnikom i drugim propisima.
Članak 3.
(1) Objekt mora stalno ispunjavati sve uvjete, sukladno kapacitetu, za pojedinu vrstu, kategoriju i oznaku kvalitete propisanih ovim Pravilnikom, ako ovim Pravilnikom nije drukčije propisano.
(2) Svi obvezni i neobvezni sadržaji objekta moraju imati ujednačenu kvalitetu uređenja.
(3) Iznimno od stavka 1. ovog članka, a na zahtjev OPG-a, temeljem isprava o zaštiti povijesno-kulturnih dobara i prirode, ministar nadležan za turizam (u daljnjem tekstu: Ministar) može odobriti odstupanja od propisanih uvjeta za vrstu i kategoriju osim za površinu modula ili ako nisu osigurani uvjeti za nesmetanu i potpunu funkcionalnu namjenu objekta.
2. PRETEŽITO VLASTITA PROIZVODNJA OPG-a
Članak 4.
(1) Pretežito vlastitom proizvodnjom OPG-a smatraju se:
1. poljoprivredni proizvodi proizvedeni na OPG-u koje pruža ugostiteljske usluge (vlastita proizvodnja),
2. poljoprivredni proizvodi kupljeni od drugih poljoprivrednih gospodarstva upisanih u Upisnik poljoprivrednika,
3. šumski proizvodi, samoniklo bilje, gljive, puževi, žabe, ribe i drugi vodeni i morski organizmi te divljač, koje član OPG-a ulovi, ubere ili kupi.
(2) Jela, pića i napici uobičajeni za kraj u kojem je OPG su proizvodi od pretežito vlastite prozvodnje i usluženi na tradicionalan način na OPG-u (domaća jela, pića i napici).
(3) Proizvodi za pripremu domaćih jela, pića i napitaka (brašno, riža, margarin, maslac, ulje, sol, svi začini, šećer, mineralna voda, čaj, kava i slično) ne moraju biti iz pretežito vlastite proizvodnje.
3. MINIMALNI UVJETI
3.1. UREĐENJE OBJEKTA, SIGURNOST GOSTA
Članak 5.
(1) Objekt mora omogućiti sigurnost i funkcionalnost.
(2) Okoliš i vanjski izgled objekta moraju biti uređeni.
(3) Uređenje, oprema i uređaji u objektu ne smiju biti dotrajali i oštećeni te moraju biti stalno u funkcionalnom stanju.
(4) OPG koji pruža usluge smještaja u izdvojenim tradicijskim objektima u funkciji poljoprivredne proizvodnje, a gosti sami na svoj način i svoju odgovornost pripremaju i konzumiraju jela, pića i napitke, inspektor zaštite od požara može zahtijevati provedbu dodatnih mjera zaštite od požara.
(5) Objekt mora biti uređen i opremljen u skladu s tradicijom kraja u kojem se nalazi.
(6) Rublje, posuđe i ostalo u direktom kontaktu s gostom, kada nije u uporabi, mora biti zaštićeno od prašine i ostalih kontaminacija.
(7) Za jedan ili više objekata moraju biti osigurana