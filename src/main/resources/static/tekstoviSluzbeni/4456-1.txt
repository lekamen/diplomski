 zajedničku organizaciju tržišta poljoprivrednih proizvoda u pogledu primjenjivih količinskih ograničenja za otkup maslaca i obranog mlijeka u prahu (SL L 103, 19. 4. 2016.) iz Europskog poljoprivrednog jamstvenog fonda u iznosu od 18,15 EUR/100 kg i
b) člankom 217. Uredbe (EU) br. 1308/2013 u iznosu od 325,00 kuna/100 kg iz državnog proračuna Republike Hrvatske.
(2) Iznos potpore mora se pravilno odražavati na cijenu koju plaća korisnik.
(3) Cijena iz stavka 2. ovoga članka je konačna cijena u kunama za pojedini proizvod, odnosno određenu količinu proizvoda koji je isporučen korisnicima, uključujući porez na dodanu vrijednost.
(4) Ako potpora iz članka 5. stavka 1. ovoga Pravilnika pokriva iznos ili dio iznosa poreza na dodanu vrijednost, taj dio potpore isplatit će se iz državnog proračuna Republike Hrvatske.
(5) Ako je podnositelj zahtjeva za potporu priloženim računima dokazao da je cijena proizvoda koji je predmet Programa niža od iznosa za koji je moguće ostvariti potporu, pripada mu taj manji iznos.
Članak 7.
(1) Podnositelj zahtjeva za potporu mora za tu namjenu biti odobren od strane Agencije za plaćanja.
(2) Zahtjev za odobravanje podnositelja zahtjeva iz stavka 1. ovoga članka podnosi se Agenciji za plaćanja na obrascu iz Priloga II. ovoga Pravilnika koja će o zahtjevu donijeti odluku iz članka 50. stavka 2. podstavka 6. Zakona o poljoprivredi (»Narodne novine«, broj 30/15) (u daljnjem tekstu: Zakon).
(3) Agencija za plaćanja će u slučaju kada podnositelj zahtjeva ne ispuni uvjete ili obveze propisane ovim Pravilnikom u skladu s člankom 10. Uredbe (EZ) br. 657/2008, podnositelju zahtjeva odlukom suspendirati odobrenje u trajanju od jednog do dvanaest mjeseci ili ga opozvati ovisno o težini nepravilnosti.
(4) Opozvano odobrenje može se na zahtjev podnositelja obnoviti nakon razdoblja od najmanje 12 mjeseci o čemu Agencija za plaćanja donosi odluku.
(5) Zahtjev za ponovno odobravanje podnositelja zahtjeva iz stavka 4. ovoga članka podnosi se Agenciji za plaćanja na obrascu iz Priloga II. ovoga Pravilnika kojem se prilaže dokumentacija kojom se dokazuje otklanjanje razloga opoziva.
Članak 8.
(1) Zahtjev za isplatu potpore iz članka 5. stavka 1. ovoga Pravilnika podnosi se u roku od tri mjeseca od posljednjeg dana obračunskog razdoblja za koji se podnosi.
(2) Zahtjev iz stavka 1. ovoga članka podnosi se Agenciji za plaćanja na obrascu iz Priloga III. ovoga Pravilnika kojem se prilaže pripadajuća dokumentacija navedena u tom obrascu.
(3) Prilikom prvog podnošenja zahtjeva iz stavka 1. ovoga članka i u slučaju promjene dobavljača uz zahtjev prilaže se i izjava odgojno-obrazovne ustanove na obrascu iz Priloga IV. ovoga Pravilnika osim u slučaju kada je podnositelj zahtjeva odgojno-obrazovna ustanova.
(4) Zahtjev iz stavka 1. ovoga članka podnosi se jednom mjesečno nakon završetka obračunskog razdoblja.
(5) Obračunsko razdoblje je razdoblje za koje se može podnijeti zahtjev iz stavka 1. ovoga članka, a obuhvaća jedan kalendarski mjesec isporuke tijekom trajanja nastavne godine.
(6) Tijekom jednog obračunskog razdoblja odgojno-obrazovna ustanova može imati samo jednog dobavljača.
(7) Dostave proizvoda iz Priloga I. ovoga Pravilnika odgojno-obrazovnoj ustanovi vrše se tjedno te moraju biti izvršene u mjesecu za koji se podnosi zahtjev iz stavka 1. ovoga članka.
(8) Osim u slučaju kada je podnositelj zahtjeva dobavljač, plaćen mora biti samo onaj dio računa koji ne pokriva potpora te na računu treba biti ispisano da se mlijeko sufinancira iz Programa mlijeka u školama.
(9) Uz zahtjev za isplatu potpore Programa mlijeka u školama koji se podnosi uz obrazac iz Priloga III. ovoga Pravilnika prilaže se pisana obavijest odgojno-obrazovne ustanove iz članka 13. točke d) ovoga Pravilnika.
Članak 9.
(1) U slučaju više sile i izvanrednih okolnosti, podnositelj zahtjeva za potporu prema ovome Pravilniku dužan je u pisanom ili elektroničkom obliku izvijestiti Agenciju za plaćanja o nastupu više sile i izvanrednih okolnosti zbog kojih