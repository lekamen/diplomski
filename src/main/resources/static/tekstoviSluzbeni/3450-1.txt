 njegovo traženje dana 8. kolovoza 2013. dostavljeno Načelo pravednosti koje je bilo u snazi u vrijeme kada je bio korisnik TELE2 usluga i kada je isključen, a iz kojeg proizlazi da će se pored zabrana zlouporabe ili neovlaštenog korištenja koje su propisane Općim uvjetima poslovanja TELE2 d.o.o, osobito smatrati da postoji neovlašteno korištenje ili zlouporaba TELE2 usluga ako bude ispunjen koji od sljedećih uvjeta: 1. ako korisnik tijekom obračunskog razdoblja ostvari više od 2000 minuta odlaznih poziva prema drugim mobilnim mrežama u Republici Hrvatskoj, 2. ako korisnik tijekom obračunskog razdoblja ostvari više od 200 minuta odlaznih poziva prema 092 brojevima ili 3. ako korisnik tijekom obračunskog razdoblja ostvari više od 200 minuta odlaznih poziva prema brojevima u mrežama drugih operatora, a koji se nalaze na tarifama koje omogućavaju primatelju poziva dobivanje bonus iznosa na temelju dolaznih poziva. Navodi da je uskrata usluga u neograničenoj tarifi uslijedila jer je komunicirao više od 200 minuta s konkurentskom 092 mrežom. Smatra da je time prekršen članak 4. Zakona o nedopuštenom oglašavanju te članci 110. i 111. Zakona o zaštiti potrošača jer je tarifa reklamirana kao neograničena s ciljem da se potrošača zavara i na taj način stekne imovinska korist, zbog čega smatra da postoji mogućnost da je na taj način ostvareno kazneno djelo prijevare iz članka 336. Kaznenog zakona. Napominje da je i tuženik u svom inspekcijskom nadzoru ukinuo takvu praksu TELE2 d.o.o., nakon koje je TELE2 d.o.o. donio novu odredbu kojom i dalje postoji ograničenje, ali na veći broj minuta. Navodi da se tuženik poziva na Pravilnik o načinu i uvjetima obavljanja djelatnosti elektroničkih komunikacijskih mreža i usluga, za koji drži da je u dijelovima protivan Zakonu o zaštiti potrošača te Zakonu o elektroničkim komunikacijama jer ovlašćuje operatora da na temelju svoje diskrecije isključi korisnika usluge. Također navodi da se tuženik poziva na Načelo pravednosti koje uopće nije bilo na snazi u vrijeme kad je isključen. Također navodi da mu se TELE2 d.o.o. ispričao i kasnije promijenio minute ograničenja na 5000 minuta odlaznih poziva iz čega zaključuje kako je ranije postupanje TELE2 bilo netransparentno i nedovoljno razjašnjeno, a odluka je donesena na njegovu štetu. Smatra da je zbog mana volje ugovor ništav jer je postojala nesuglasnost između volje i očitovanja volje. Zaključno navodi da ugovor ne bi sklopio da je bio svjestan činjenice da će mu biti ograničena komunikacija zbog razgovora s konkurentskom mrežu usprkos tarifi koja je reklamirana kao neograničena prema svim korisnicima.
Predlaže da Sud usvoji tužbeni zahtjev i poništi osporavanu odluku.
Tuženik u odgovoru na tužbu i tijekom spora navodi kako je uvidom u preslike zahtjeva za zasnivanje pretplatničkog ugovora za tarifni paket »Revolucija« od 2. lipnja 2012. razvidno da je tužitelj svojim potpisom potvrdio da su mu, između ostalih dokumenata, uručeni Opći uvjeti poslovanja i Uvjeti korištenja odabranog tarifnog modela, odnosno da se iste, za slučaj da ih nije preuzeo, obvezuje pročitati na internetskim stranicama operatora. S druge strane, navodi da je tužitelj kao poslovno sposobna osoba prilikom potpisivanja pretplatničkog ugovora bio u mogućnosti upoznati se sa svim potrebnim informacijama detaljnim uvidom u odredbe pretplatničkog ugovora. Nadalje navodi da prema članku 99. stavku 1. Zakona o elektroničkim komunikacijama svi operatori javnih komunikacijskih mreža i usluga imaju obvezu poduzimati potrebne mjere radi zaštite sigurnosti elektroničke komunikacijske mreže i usluga te s obzirom na navedeno, TELE2, kao i svi ostali mora propisati mjere zaštite u slučaju da utvrdi ponašanje korisnika koje ugrožava sigurnost. Naglašava da TELE2 nije operator univerzalnih usluga, niti je usluga u mobilnim mrežama univerzalna usluga, koja sukladno Zakonu o elektroničkim komunikacijama mora biti dostupna svima. S tim u vezi navodi da TELE2 može samostalno odrediti uvjete pod kojim 