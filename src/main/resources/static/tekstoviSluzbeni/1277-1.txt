 ovo rješenje bit će objavljeno u »Narodnim novinama«.
Protiv osporenog rješenja zasebne tužbe ovom Sudu (zaprimljene pod poslovnim brojem: Us-9222/2011 i Us-9223/2011), podnijeli su naprijed naznačeni tužitelji TDR d.o.o. i ADRIS GRUPA d.d., pa je sukladno odredbi članka 60. Zakona o upravnim sporovima (»Narodne novine« 53/91., 9/92., 77/92.), koji Zakon se primjenjuje temeljem članka 90. Zakona o upravnim sporovima (»Narodne novine« 20/10., 143/12.,152/14.), odgovarajućom primjenom članka 313. Zakona o parničnom postupku (»Narodne novine« 148/11. – pročišćeni tekst, 25/13.) jednom presudom odlučeno o navedenim tužbama protiv istog akta tuženog tijela.
Tužitelji TDR d.o.o. i Adris grupa d.d. u opširnim tužbama u bitnome prigovaraju nezakonito utvrđenoj pasivnoj legitimaciji AdrisA u ovom postupku. Ističu da Adris ne sudjeluje na mjerodavnom tržištu, nema vladajući položaj na istom pa ga nije mogao niti zlouporabiti. Skreću pažnju na praksu tuženog tijela iz koje proizlazi da u usporedivim situacijama tuženo tijelo nije vodilo postupak protiv matičnog društva (npr. nije vođen postupak protiv Agrokogora d.d. kao poduzetnika koji ima kontrolu nad Tiskom d.d.). Ističu da s obzirom da Adris ne sudjeluje i nema vladajući položaj na mjerodavnom tržištu trebalo je tuženo tijelo obustaviti postupak protiv Adris-a (članak 54. ZUP-a). Nadalje navode da se osporeno rješenje temelji na činjenicama i okolnostima o kojima nije dana mogućnost izjasniti se, pozivaju se na članke 8. i 143. ZUP-a, pozivaju se na povrijeđena ustavna prava i jednakost pred zakonom i pravo na pravično suđenje (pozivaju se na odluke Ustavnog suda RH, na presude Upravnog suda RH glede povrede osnovnih načela upravnog postupka, načela materijalne istine i saslušanja stranke). Ističu da su dispozitiv i obrazloženje osporenog rješenja proturječni, ističu cirkularnu definiciju zlouporabe, smatraju da se zlouporaba ne utvrđuje na mjerodavnom tržištu u proizvodnom smislu kako je to utvrđeno u obrazloženju osporenog rješenja. Naime da Adris-u nije utvrđen vladajući položaj ali mu je utvrđena zlouporaba vladajućeg položaja. Prigovaraju pogrešnoj primjeni materijalnog prava, primjeni pravne stečevine Europske unije, odnosno da tuženo tijelo izravno primjenjuje pravnu stečevinu Europske unije što je u suprotnosti s Ustavom RH, odnosno tuženo tijelo pravnu stečevinu EU ne smije koristi kao izvore prava. Navode da tuženo tijelo nije ispravno utvrdilo kriterije koji proizlaze iz pravilne primjene pravila o tržišnom natjecanju u Europskim zajednicama. Ističu da nije utvrđeno da je Adris odgovoran za navedenu zlouporabu vladajućeg položaja odnosno nedostatak pasivne legitimacije Adris-a jer je sporne opće uvjete donio i ugovore sklopio tužitelj TDR a ne Adris, niti je utjecao na tužitelja TDR da poduzima takve radnje. Predlažu poništiti osporeno rješenje.
Tužitelj TDR osim navedenoga upire na pogrešno utvrđeno mjerodavno tržište u proizvodnom smislu, smatra da je propušteno utvrditi i razmotriti tržište promocije i oglašavanja cigareta iako sporni ugovori i opći uvjeti stvaraju na njemu učinke. Prigovara dokazu svojeg vladajućeg položaja te smatra da se ne može smatrati poduzetnikom u vladajućem položaju. Ističe da se sporni ugovori ne odnose na proizvode tržišnih takmaca, smatra da je dodatni naknadni rabat u skladu s odredbama ZZTN, da je mali udio naknadnog rabata u ukupno ostvarenom rabatu i nizak utjecaj naknadnog rabata na zaradu trgovca. Smatra da su razlozi tuženog tijela za odbacivanje teze kako dodatni/naknadni rabat povećava efikasnost cjelokupnog lanca vrijednosti neutemeljeni. Ističe da dodatni rabat nema učinak vezivanja (lojalnosti), dodatni rabat ne sprječava i nije spriječio ulazak konkurenata na tržište, uslijed ugovaranja dodatnog rabata nije primjenjivao nejednake uvjete na istovrsne poslove, nije uvjetovao sklapanje ugovora pristankom druge ugovorne strane na dodatne obveze. Navodi da su ugovori o zakupu i pružanju marketinških usluga u skladu s odredbama