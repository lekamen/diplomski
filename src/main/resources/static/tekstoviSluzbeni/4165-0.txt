59 29.06.2016 Presuda Visokog upravnog suda Republike Hrvatske broj: UsII-9/15-10 od 7. travnja 2016.
VISOKI UPRAVNI SUD REPUBLIKE HRVATSKE
1514
PRESUDA
Visoki upravni sud Republike Hrvatske u vijeću sastavljenom od sudaca toga suda Ane Berlengi Fellner, predsjednice vijeća, Arme Vagner Popović i Mirjane Čačić, članica vijeća, te sudske savjetnice Ivane Mamić Vuković, zapisničarke, u upravnom sporu tužitelja Univerzalne telekomunikacije d.o.o. Zagreb, Avenija Većeslava Holjevca 40, koje zastupa direktor Damir Krezić preko punomoćnice Nikoline Golubić, odvjetnice u Odvjetničkom društvu Golub i partneri j.t.d. Zagreb, Amruševa 13, protiv tuženika Hrvatske regulatorne agencije za mrežne djelatnosti, Zagreb, R. F. Mihanovića 8, u predmetu radi raskida ugovora, na sjednici vijeća održanoj 7. travnja 2016.
presudio je
Odbija se tužbeni zahtjev radi poništenja odluke Hrvatske regulatorne agencije za mrežne djelatnosti, klasa: UP/I-344-01/10-01/566, urbroj: 376-04/JĐ-14-47 (DM) od 28. siječnja 2015.
Ova presuda objavit će se u »Narodnim novinama«.
Obrazloženje
Tužitelj je pokrenuo upravni spor protiv odluke tuženika klasa: klasa: UP/I-344-01/10-01/566, urbroj: 376-04/JĐ-14-47 (DM) od 28. siječnja 2015. kojom je raskinut Ugovor o pristupu i zajedničkom korištenju dijela elektroničke komunikacijske infrastrukture i povezane opreme trgovačkog društva Hrvatske autoceste d.o.o. čiji je sadržaj utvrđen Odlukom Hrvatske agencije za poštu i elektroničke komunikacije klasa: UP/I-344-01/10-01/556, urbroj: 376-04/HP-12-23 (DM).
Tužitelj smatra da je osporena odluka protivna mjerodavnim odredbama materijalnog i postupovnog prava te da je nije moguće ispitati. Navodi da je odlukom tuženika od 12. travnja 2012. u propisanom postupku utvrđen sadržaj ugovora o pristupu i zajedničkom korištenju djela elektroničke komunikacijske infrastrukture i povezane opreme Hrvatskih autocesta d.o.o. (u daljnjem tekstu: ugovor). Ističe da osporenom odlukom nije utvrđeno je li društvo Hrvatske autoceste d.o.o. (u daljnjem tekstu: HAC) postupalo savjesno u ispunjavanju obveza iz ugovora te da nije ocjenjeno je li HAC bio ovlašten zahtijevati raskid ugovora. Smatra da se postupanje HAC-a ne može ocijeniti savjesnim ispunjavanjem obveza iz ugovora, jer je HAC predložio raskid ugovora nakon što je tužitelju onemogućio postupanje po ugovoru, kada mu je odbio dati tražene podatke o vlastitim potrebama za mikrocijevima u pismu od 22. listopada 2012. Ističe da je tijekom postupka ukazao kako iz navedenog pisma proizlazi da HAC odbija dati podatke o svojim potrebama i da istovremeno obavještava da će nakon restrukturiranja HAC-a treća osoba upravljati »postojećim izgrađenim kapacitetima kabelske kanalizacije«. Budući da HAC tužitelju nije dostavio tražene podatke, tužitelj nije mogao izraditi tehničku dokumentaciju i na osnovi toga poduzeti druge radnje, odnosno nabaviti materijal, angažirati izvođače i drugo, čime mu je onemogućeno ostvarenje profita. Također navodi da se HAC nije očitovao je li okončan postupak restrukturiranja i je li imenovao treću osobu zaduženu za upravljanje postojećim kapacitetima kabelske kanalizacije. Navodi da tuženik ove činjenice nije utvrđivao, posebice u pogledu volje za ispunjenje ugovora, zbog čega odluku tuženika nije moguće ispitati. Iako je tuženiku bilo poznato da HAC nije tužitelju dostavio podatke o vlastitim potrebama za mikrocijevima, o postupanju HAC-a u odnosu na obveze iz ugovora tuženik osporenom odlukom ne daje ocjenu i zanemaruje ponašanje HAC-a te pogrešno zaključuje da bi tužitelj bio dužan izvršiti radove upuhivanjem mikrocijevi u PHD cijevi HAC-a, što istovremeno znači ulaganje značajnih materijalnih sredstava u trenutku kada tužitelj nije znao ništa o planovima HAC-a, zbog čega je HAC mogao nakon izvršenih ulaganja zatražiti vraćanje radova u prijašnje stanje i to za investiciju koja bi sveukupno iznosila cca 7.610.000,00 kuna. Smatra da je shvaćanje tuženika prema kojem je bio dužan izvršiti upuhivanje mikrocijevi u PHD