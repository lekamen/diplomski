22 11.03.2016 Odluka koordinaciji aktivnosti unutar okvira za gospodarsko upravljanje Europske unije i sustavnom praćenju razvojnih inicijativa i projekata od osobitog strateškog značaja
VLADA REPUBLIKE HRVATSKE
604
Na temelju članka 24. stavaka 1., 2. i 3., te članka 31. stavka 2. Zakona o Vladi Republike Hrvatske (»Narodne novine«, br. 150/11 i 119/14), članaka 121. i 148. Ugovora o funkcioniranju Europske unije (Službeni list Europske unije C 83/1, 30.3.2010.), članka 1. stavka 3. Uredbe (EU) br. 1175/2011 Europskog parlamenta i Vijeća od 16. studenoga 2011. o izmjeni Uredbe (EZ) br. 1466/97 o jačanju nadzora stanja proračuna i nadzora i koordinacije ekonomskih politika (Službeni list Europske unije L 306/12, 23.11.2011.) i članka 6. stavka 1. Uredbe (EU) br. 1176/2011 Europskog parlamenta i Vijeća od 16. studenoga 2011. o sprečavanju i ispravljanju makroekonomskih neravnoteža (Službeni list Europske unije L 306/25, 23. 11. 2011.), Vlada Republike Hrvatske je na sjednici održanoj 4. ožujka 2016. godine donijela
ODLUKU
O KOORDINACIJI AKTIVNOSTI UNUTAR OKVIRA ZA GOSPODARSKO UPRAVLJANJE EUROPSKE UNIJE I SUSTAVNOM PRAĆENJU RAZVOJNIH INICIJATIVA I PROJEKATA OD OSOBITOG STRATEŠKOG ZNAČAJA
I.
Ovom Odlukom utvrđuje se institucionalni okvir i postupci povezani s koordinacijom aktivnosti unutar okvira za gospodarsko upravljanje Europske unije (u daljnjem tekstu: EU) na razini Vlade Republike Hrvatske.
Pritom je cilj osigurati snažnu koordinaciju politika i mjera koje su obuhvaćene gospodarskim nadzorom, npr. makroekonomske neravnoteže i financijska pitanja, i reformi koje su potrebne za poticanje rasta i stvaranja novih radnih mjesta u okviru strategije EU-a za pametan, održiv i uključiv rast (u daljnjem tekstu: Strategija EU 2020).
Ovom Odlukom također se utvrđuje koordinacija aktivnosti i način sustavnog praćenja i izvještavanja o razvojnim inicijativama i projektima od osobitog strateškog značaja za razvoj Republike Hrvatske.
II.
Koordinacija aktivnosti unutar okvira za gospodarsko upravljanje EU-a podrazumijeva:
– sinkronizirani model rada ministarstava i drugih središnjih tijela državne uprave po pitanju definiranja gospodarskih i proračunskih prioriteta te strukturnih reformi
– utvrđivanje zajedničkih ciljeva i instrumenata za rješavanje pitanja makroekonomskih neravnoteža i financijskih poteškoća povezano s procedurom prekomjernog proračunskog deficita, uzimajući u obzir komplementarnosti i učinke prelijevanja među fiskalnim i strukturnim politikama
– suradnju i ispunjavanje obveza koje proizlaze iz sudjelovanja Republike Hrvatske u Europskom semestru, godišnjem ciklusu usklađivanja i nadzora proračunskih, makroekonomskih i strukturnih politika država članica na razini EU-a i
– praćenje napretka u provedbi reformi i mjera za postizanje utvrđenih ciljeva na području pametnog, održivog i uključivog rasta.
Koordinacija i sustavno praćenje razvojnih inicijativa i projekata od osobitog strateškog značaja za razvoj podrazumijeva:
– koordinaciju donošenja kratkoročnih i srednjoročnih razvojnih inicijativa i planova ministarstava i drugih javnopravnih tijela te sustavno praćenje njihovih rezultata i učinaka na temelju utvrđenih ključnih pokazatelja
– koordinaciju donošenja kratkoročnih i srednjoročnih ciljeva poslovanja javnih poduzeća te sustavno praćenje dostizanja istih na temelju ključnih pokazatelja
– praćenje uspješnosti pripreme i provedbe projekata od strateškog značaja za razvoj Republike Hrvatske.
III.
Ovom se Odlukom osniva Međuresorna radna skupina za Europski semestar (u daljnjem tekstu: Radna skupina), radi koordinacije i praćenja aktivnosti koje su navedene pod točkom II. stavkom 1. ove Odluke.
IV.
Zadaće Radne skupine su:
– utvrđivanje srednjoročnih i kratkoročnih prioriteta gospodarske i proračunske politike te s tim povezano plana strukturnih reformi
– izrada nacionalnih dokumenata u okviru Europskog semestra, Programa konvergencije i Nacionalnog programa reformi te izvješća sukladno utvrđenom kalendaru Europskog