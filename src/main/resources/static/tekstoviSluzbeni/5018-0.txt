109 25.11.2016 Odluka Agencije za elektroničke medije, klasa: 612-12/16-02/0001, urbroj: 567-06-16-03 od 15. studenoga 2016. godine
AGENCIJA ZA ELEKTRONIČKE MEDIJE
2367
Vijeće za elektroničke medije, u sastavu Mirjana Rakić, predsjednica Vijeća, Damir Hajduk, zamjenik predsjednice Vijeća te Suzana Kunac, Vesna Roller i Gordana Simonović, članovi Vijeća, na temelju odredbe članka 73. stavka 7. i 8. Zakona o elektroničkim medijima (»Narodne novine«, broj 153/09, 84/11, 94/13 i 136/13), nakon provedenog postupka nadmetanja sukladno Obavijesti o namjeri davanja koncesija za obavljanje djelatnosti pružanja medijskih usluga radija br. 1/16, klasa: UP/I-612-12/16-02/0001, urbroj: 567-06/04-16-01, »Narodne novine« broj 82/16 i utvrđivanja uvjeta za davanje koncesije, na 43-16 sjednici održanoj 15. studenoga 2016., donijelo je
ODLUKU
I. Nakon provedenog postupka nadmetanja sukladno Obavijesti o namjeri davanja koncesija za obavljanje djelatnosti pružanja medijskih usluga radija br. 1/16 za područje grada Ivanca (L-IV); 92,8 MHz, objavljene na temelju Odluke Vijeća za elektroničke medije od 8. rujna 2016., kao najpovoljniji ponuditelj odabrano je trgovačko društvo Vip Media j.d.o.o., Vladimira Nazora 1, Ivanec, OIB: 30798799899 te mu se daje koncesija za obavljanje djelatnosti pružanja medijske usluge radija na predmetnom području.
II. Vrijeme trajanja koncesije je 9 (devet) godina.
III. Visina godišnje naknade za koncesiju sastoji se od fiksnog i varijabilnog dijela. Fiksni dio godišnje naknade za koncesiju plaća se na svakih 50.000 stanovnika u iznosu od 500,00 kuna. Varijabilni dio godišnje naknade za koncesiju plaća se u iznosu od 0,15% od ukupnoga godišnjeg bruto prihoda koje je u prethodnoj godini ostvario ponuditelj. Varijabilni dio godišnje naknade za koncesiju ponuditelj plaća na iznos ostvarenog ukupnog godišnjeg bruto prihoda od obavljanja djelatnosti pružanja medijskih usluga televizije iznad 5.000.000,00 kuna. Minimalni iznos godišnje naknade za koncesiju iznosi 500,00 kuna.
IV. Odabrani ponuditelj je obvezan u roku od 30 (trideset) dana od objave ove Odluke u »Narodnim novinama« uputiti Hrvatskoj regulatornoj agenciji za mrežne djelatnosti (HAKOM) zahtjev za obavljanje tehničkog pregleda radi utvrđivanja prostornih i tehničkih uvjeta. Ako odabrani ponuditelj u tom roku ne podnese zahtjev Hrvatskoj regulatornoj agenciji za mrežne djelatnosti, smatrat će se da je odustao od koncesije.
V. Sukladno članku 22. stavku 5. Pravilnika o sadržaju i postupku obavijesti o namjeri davanja koncesija za obavljanje djelatnosti pružanja medijskih usluga televizije i radija (»Narodne novine«, broj 131/13) Hrvatska regulatorna agencija za mrežne djelatnosti dužna je obaviti tehnički pregled u roku od 30 (trideset) dana od dostavljenog zahtjeva iz točke IV., a ako to nije u mogućnosti, dužna je pisano obavijestiti Vijeće.
VI. Rok za sklapanje ugovora o koncesiji je 90 (devedeset) dana od objave ove Odluke u »Narodnim novinama«. Ako odabrani ponuditelj u tom roku ne sklopi ugovor o koncesiji Vijeće će poništiti odluku o davanju koncesije, a odabrani ponuditelj nema pravo na naknadu štete. Ostvarivanje koncesije, odnosno pravo obavljanja djelatnosti radija na temelju provedenog postupka nadmetanja odabrani ponuditelj stječe na temelju ove Odluke i sklopljenog ugovora o koncesiji.
VII. Ova Odluka objavljuje se u »Narodnim novinama«.
Obrazloženje
Vijeće za elektroničke medije na 29-16 sjednici održanoj 8. rujna 2016. godine donijelo je Odluku o objavi Obavijesti o namjeri davanja koncesija za obavljanje djelatnosti pružanja medijskih usluga radija br. 1/16 (dalje: Obavijest). Prije objave Obavijesti izvršena je procjena vrijednosti koncesije te je izrađena studija opravdanosti davanja koncesije kojom je utvrđeno postojanje javnog interesa i gospodarska opravdanost davanja koncesije za obavljanje djelatnosti pružanja medijske usluge radija na području grada Ivanca (L-IV).
Obavijest je objavljena u »Narodnim novinama« broj 82 od 14. rujna 2016.