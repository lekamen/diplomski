Prijedlog za ocjenu suglasnosti s Ustavom dijela članka 10. (prekršajne odredbe) i članka 13. stavka 2. ZIDZoPKred-a:143/13 podnijela je Ustavnom sudu 26. lipnja 2015. Privredna banka Zagreb d.d. Zagreb, zastupana po Miroslavu Leki, odvjetniku iz Zagreba (predmet broj: U-I-2780/2015).
Ujedno predlaže i privremenu obustavu izvršenja svih pojedinačnih akata i radnji koje se na temelju osporenih članaka poduzimaju u praksi. Taj dio prijedloga nije prihvaćen rješenjem broj: U-I-2780/2015-PM i dr. od 11. studenoga 2015.
Predlagateljica smatra da su osporene odredbe ZIDZoPKred-a:143/13 nesuglasne s člancima 3., 5. stavkom 1., 14. stavkom 2., 29. stavkom 1., 31. stavkom 1. i 90. stavkom 4. Ustava.
3. Pozivom na članak 25. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), o zahtjevu podnositelja za ocjenu suglasnosti s Ustavom zatraženo je i dobiveno očitovanje Ministarstva financija Republike Hrvatske (akt klasa: 011-01/15-01/277, urbroj: 513-06-03-15-5 od 5. studenoga 2015.; u daljnjem tekstu: očitovanje Ministarstva financija).
II. OSPORENE ODREDBE ZIDZoPKred-a:143/13
4. Prekršajna odgovornost propisana alinejom 28. stavka 1. članka 26. ZoPKred-a:75/09-102/15 vezana je uz izvršenje obveze propisane člankom 3. ZIDZoPKred-a:143/13, koji glasi:
»Članak 3.
Članak 11.a mijenja se i glasi:
'(1) Ako su ugovorene promjenjive kamatne stope, vjerovnik je dužan:
a) definirati parametar koji prati u kontekstu donošenja odluke o korekciji promjenjive kamatne stope, a koji je jasan i poznat potrošačima i
b) kvalitativno i kvantitativno razraditi uzročno-posljedične veze kretanja parametra iz točke a) ovoga stavka i utjecaja tih kretanja na visinu promjenjive kamatne stope i
c) odrediti u kojim se razdobljima razmatra donošenje odluke o korekciji visine kamatne stope (koje je bazno razdoblje te koja su referentna razdoblja).
(2) Parametar iz stavka 1. ovoga članka je jedna od sljedećih varijabli: EURIBOR, LIBOR, NRS, prinos na Trezorske zapise Ministarstva financija ili prosječna kamatna stopa na depozite građana u odnosnoj valuti. Promjenjiva kamatna stopa definira se kao zbroj ugovorenog parametra i fiksne marže banke koja ne smije rasti tijekom otplate kredita i koja se mora ugovoriti zajedno s parametrom.
(3) Promjena kamatne stope u jednom referentnom razdoblju ne može biti veća, odnosno kod smanjenja manja od promjene parametra iz stavka 1. ovoga članka izražene u postotnim bodovima.
(4) Ako vjerovnik nudi ugovaranje promjenjive kamatne stope, dužan je jasno i nedvojbeno predočiti potrošaču prije sklapanja ugovora o kreditu elemente iz stavka 1. ovoga članka, kao i upozoriti potrošača na sve rizike ove promjenjivosti te jasno i nedvojbeno ugovoriti u samome ugovoru o kreditu promjenjive elemente na temelju kojih se izračunava promjenjiva kamatna stopa.
(5) Za sve postojeće ugovore o kreditu sklopljene do stupanja na snagu ovoga Zakona, u kojima nisu definirani parametri i njihove uzročno posljedične veze, vjerovnik u skladu s ovim člankom, mora definirati parametar, i to jednu od sljedećih varijabli:
– referentnu kamatnu stopu (EURIBOR, LIBOR) ili
– NRS ili
– prinos na Trezorske zapise Ministarstva financija ili
– prosječnu kamatnu stopu na depozite građana u odnosnoj valuti te fiksni dio kamatne stope i razdoblja promjena kamatnih stopa. Pri tome, promjenjiva kamatna stopa kod ugovora o stambenom kreditu sklopljenih uz valutnu klauzulu, kod kojih je tečaj ugovorene strane valute u odnosu na ugovoreni tečaj na dan prvog korištenja kredita aprecirao za više od 20 %, za sve vrijeme dok takva aprecijacija postoji, ne smije biti viša od prosječne ponderirane kamatne stope hrvatskih kreditnih institucija uz koju su stambeni krediti u odnosnoj valuti odobravani, umanjene za 30 %, zaokruženo na dva decimalna mjesta. To zakonsko ograničenje visine kamatne stope se primjenjuje isključivo jednokratno i tijekom ograničenja kamatna stopa je