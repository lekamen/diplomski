stanje, izveden pravilan zaključak u pogledu istog te pravilno primijenjeno materijalno pravo. Stoga Agencija odbacuje navode tužitelja da bi nepravilno primijenila postupovno pravo, da bi nepravilno utvrdila činjenično stanje te da bi nepravilno primijenila materijalno pravo. Agencija navodi, nadalje, da je u cilju promicanja i očuvanja stabilnosti financijskog sustava i nadzora zakonitosti i poslovanja subjekata nadzora, sukladno odredbi članka 13. Zakona o Hrvatskoj agenciji za nadzor financijskih usluga u konkretnom predmetu bila ovlaštena donijeti osporeno rješenje, te slijedom navedenog predlaže da Sud tužbu odbije kao neosnovanu.
Tužba nije osnovana.
Iz podataka spisa predmeta, dostavljenih ovom Sudu uz odgovor na tužbu, proizlazi da je Hrvatska agencija za nadzor financijskih usluga dana 18. svibnja 2011. godine, na temelju odredbe članka 15. točke 3. i članka 8. stavka 1. Zakona o hrvatskoj agenciji za nadzor financijskih usluga (»Narodne novine«, broj 140/05.) donijela rješenje kojim je utvrdila da je tužitelj manipulirao tržištem protivno zabrani iz članka 465. Zakona o tržištu kapitala na način da je Općom ponudom za kupnju dionica izdavatelja INA d.d. objavljenom dana 15. prosinca 2010. i kasnije putem medija, širilo informacije koje daju lažne i obmanjujuće signale u pogledu cilja namjeravanog stjecanja dionica izdavatelja INA-industrija nafte d.d. znajući da su iste informacije lažne i obmanjujuće.
Naime, odredbom članka 15. stavak 1. točka 3. Zakona o Hrvatskoj agenciji za nadzor financijskih usluga (»Narodne novine«, broj 140/05.) propisano je da je u obavljanju svojih javnih ovlasti, Agencija ovlaštena nalagati mjere za otklanjanje utvrđenih nezakonitosti i nepravilnosti.
Prema odredbi članka 341. stavka 2. Zakona o tržištu kapitala (»Narodne novine«, broj 88/08., 146/08., 74/09.) Agencija nadzor nad trgovanjem na uređenom tržištu obavlja u svrhu osiguravanja urednog i pravilnog trgovanja na istom te s ciljem da utvrdi postoje li na uređenom tržištu od strane sudionika tržišta djelovanja koja predstavljaju zlouporabu.
Odredbom članka 480. stavka 1. naprijed citiranog Zakona propisano je da je Agencija ovlaštena za nadzor nad poštivanjem zabrana i obveza iz članaka 450. do 487. ovoga Zakona. Stavkom 2. istog članka citiranog Zakona propisano je da Agencija nadzor nad poštivanjem odredbi članka 450. do 487. ovog Zakona obavlja u svrhu sprječavanja i otkrivanja djelatnosti koje predstavljaju zlouporabu tržišta prema odredbama ovoga Zakona, te pridržavanja obveza propisanih ovim dijelom Zakona.
Iz podataka sveza spisa razvidno je da je Hrvatska agencija za nadzor financijskih usluga izvršila kontinuirani nadzor nad trgovanjem dionica društva INA-industrija nafte d.d. koja je uvrštena na redovno tržište Zagrebačke burze d.d., kojom prilikom je utvrdila značajno trgovanje od strane inozemnih i domaćih investitora, te stoga u cilju transparentnosti trgovanja, zaštite ulagatelja i osiguranja redovitog i pravnog trgovanja na tržištu kapitala od nadležnih stranih regulatora kao i od investitora, zatražila relevantne podatke nužne za utvrđivanje činjenica značajnih za nadzor u postupku kontinuiranog nadzora koji se vodi pod klasom: 451-04/10-23/18. U navedenom nadzoru utvrđeno je da je tužitelj dana 2. prosinca 2010. na izvanrednoj konferenciji za novinare najavio, a dana 15. prosinca 2010. godine na internetskoj stranici Središnjeg klirinškog depozitarnog društva objavio »Opću ponudu za stjecanje dionica INA-e« (dalje u tekstu: Opća ponuda) kojom je u razdoblju od 15.prosinca 2010. do 14. siječnja 2011. godine ponudio dioničarima INA-e, koji ne djeluju zajednički s tužiteljem, da kupe ne više od ukupno 800.910 redovnih dionica INA-e, oznake INA-R-A za cijenu od 2.800,00 kuna po dionici. Prema tekstu javno objavljene citirane Opće ponude objavljene dana 2. prosinca 2010., nastojalo se da pruži mogućnost radnicima i bivšim radnicima INA-e da prodaju svoje dionice po cijeni koja je u to vrijeme bila znatno viša od