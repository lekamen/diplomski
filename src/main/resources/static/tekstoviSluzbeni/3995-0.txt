50 01.06.2016 Presuda Visokog upravnog suda Republike Hrvatske broj: UsII-52/13-10 od 3. svibnja 2016.
VISOKI UPRAVNI SUD REPUBLIKE HRVATSKE
1344
PRESUDA
Visoki upravni sud Republike Hrvatske u vijeću sastavljenom od sudaca toga suda mr. sc. Ivice Kujundžića, predsjednika vijeća, Eveline Čolović Tomić i Lidije Vukičević, članova vijeća, te Branke Stipandžije, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa opunomoćenica Iva Cibulić Blažević, protiv odluke tuženika Hrvatske agencije za poštu i elektroničke komunikacije (sada: Hrvatska regulatorna agencija za mrežne djelatnosti, Zagreb, Roberta Frangeša Mihanovića 9, klasa: UP/I-344-01/12-03/05, urbroj: 376-11-13-10, od 28. svibnja 2013., radi određivanja regulatornih obveza operaterima, u sjednici vijeća održanoj 3. svibnja 2016.,
presudio je
I. Odbija se tužbeni zahtjev za poništenje odluke Hrvatske agencije za poštu i elektroničke komunikacije, Zagreb (sada Hrvatska regulatorna agencija za mrežne djelatnosti (klasa: UP/I-344-01/12-03/05, urbroj: 376-11-13-10 od 28. svibnja 2013.
II. Ova će se presuda objaviti u »Narodnim novinama«.
Obrazloženje
Osporenom odlukom tuženika trgovačko društvo Hrvatski Telekom d.d. Zagreb, Savska cesta 32, određuje se operaterom sa značajnom tržišnom snagom na tržištu započinjanja (originacije) poziva iz javnih komunikacijskih mreža koje se pruža na fiksnoj lokaciji (točka I izreke odluke), trgovačkom društvu Hrvatski Telekom d.d. Zagreb određuju se sljedeće regulatorne obveze: obveza pristupa korištenja posebnih dijelova mreže (članak 61. ZEK-a), obveza nediskriminacije članak 59. ZEK-a, obveza transparentnosti uz objavu standardne ponude međupovezivanja (članak 58. ZEK-a), obveza nadzora cijena i vođenja troškovnog računovodstva (članak 62. ZEK-a) te obveza računovodstvenog razdvajanja (članak 60. ZEK-a točka II izreke odluke), način, uvjeti i rokovi provođenja regulatornih obveza iz točke II ove odluke propisani su dokumentom Hrvatske agencije za poštu i elektroničke komunikacije »analiza tržišta započinjanja (originacije) poziva iz javnih komunikacijskih mreža koje se pruže na fiksnoj lokaciji« koji je u cijelosti sastavni dio ove odluke (točka III izreke odluke), prestaju vrijediti regulatorne obveze određene trgovačkom društvu iz točke I odlukom a analizi tržišta započinjanja (originacije) poziva iz javnih komunikacijskih mreža koje se pruže na fiksnoj lokaciji klase: 344-01/09-01/1072, urbroj: 376-11-09-01 od 17. srpnja 2009. kao i svim njenim izmjenama i dopunama (točka IV izreke odluke).
Tužitelj pobija osporenu odluku u cijelosti zbog toga što u pobijanom aktu nije pravilno primijenjen zakon, što se u postupku koji je aktu prethodio nije postupalo prema pravilima postupka i što činjenično stanje nije pravilno utvrđeno, te što je iz utvrđenih činjenica izveden nepravilan zaključak u pogledu činjeničnog stanja. U bitnom navodi da se obvezom transparentnosti operatoru sa značajnom tržišnom snagom sukladno članku 58. ZEK-a nalaže da sve uvjete i podatke vezane za pružanje usluga drugim operatorima objavi, kako bi se izbjeglo da operator sa značajnom tržišnom snagom prema različitim operatorima primjenjuje različite uvjete ili cijene. Međutim, tuženik odlukom nije propisao tužitelju samo obvezu da javno objavi standardnu ponudu, kako bi uvjeti pružanja usluga tužitelja bili transparentni i nediskriminirajući, nego je propisao i konkretne financijske uvjete koje je tužitelj obvezan ugraditi u standardnu ponudu. Pritom tužitelj u svojem financijskom poslovanju ne primjenjuje uvjete koje je odlukom propisao tuženik, tako da svrha propisivanja predmetnih financijskih uvjeta ne može biti provedba obveze nediskriminacije. Naime, tuženik je propisao da je tužitelj dužan u standardnoj ponudi predvidjeti propisivanje roka dospijeća plaćanja računa, ograničavanje prava vjerovnika primijeniti postupak prisilne naplate potraživanja iz instrumenata osiguranja plaćanja i određivanja