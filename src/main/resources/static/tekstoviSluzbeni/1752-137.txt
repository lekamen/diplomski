se da je riječ o osobama koje se nužno i svjesno izlažu javnom mnijenju (predmet Europapress Holding d.o.o. protiv Hrvatske, presuda, 22. listopada 2009., zahtjev br. 25333/06, § 57.). U toj je presudi ESLJP-a navedeno i sljedeće:
»55. ... Sud je više puta naglasio ključnu ulogu tiskanih medija u demokratskom društvu. Istaknuo je da, iako tiskani mediji ne smiju prekoračiti određene granice, posebice s obzirom na ugled i prava drugih, njihova je dužnost priopćiti – na način koji je u skladu s njihovim obvezama i odgovornostima – informacije i ideje o svim pitanjima od javnoga interesa te ne samo da tiskani mediji imaju zadatak priopćavati takve informacije i ideje, već i javnost također ima pravo da ih dobije. Sloboda procjene državnih tijela stoga je ograničena interesom demokratskog društva da omogući tiskanim medijima njihovu ključnu ulogu ‘čuvara javnog interesa’ (vidjeti Radio France i drugi protiv Francuske, br. 53984/00, § 33., ESLJP 2004-II, s dodatnim referencijama).«
468. S tim u vezi, Ustavni sud na ovom mjestu može samo ponoviti stajališta ESLJP-a sadržana u presudi G.C.P. protiv Rumunjske (2011.): ako suđenje prati zlobna i pakosna medijska kampanja prema okrivljeniku odnosno optuženiku, odlučujuća neće biti njegova subjektivna bojazan o nedostatku nepristranosti koja se zahtjeva od sudova, koliko god ta bojazan bila razumljiva. Odlučujuće će biti pitanje: mogu li se strahovi podnositelja objektivno opravdati u konkretnim okolnostima.
U slučajevima Hypo i INA-MOL, kaznene optužbe protiv podnositelja utvrdili su profesionalni suci, za koje je zbog profesionalnog obrazovanja i iskustva malo vjerojatno da mogu biti podložni utjecaju medijske kampanje koja se vodila protiv podnositelja. Naime, uzimajući u obzir stanje cjelokupnog sudskog spisa, kao i same presude koje su donijeli domaći sudovi, među kojima je riječ i o Vrhovnom sudu, najvišem sudu u državi, nema dokaza koji bi naznačili da su suci koji su ocjenjivali prigovore odnosno žalbene navode podnositelja te ispitivali kaznene optužbe i osnovanost predmeta bili pod utjecajem bilo kojeg članka objavljenog u tisku ili na internetskim portalima odnosno novinarskog komentara upućenog javnosti preko televizije i radija.
469. Iz navedenih su razloga prigovori podnositelja vezani uz članak 28. Ustava i članak 6. stavak 2. Konvencije, u dijelu koji se odnosi na izjave državnih dužnosnika te novinara i, općenito, medijsku kampanju protiv podnositelja, ocijenjeni neosnovanima.
4) Objavljivanje u medijima povjerljivih podataka iz USKOK-a
4.1. Prigovori podnositelja navedeni u ustavnoj tužbi
470. Podnositelj je u ustavnoj tužbi također prigovorio prejudiciranju u javnosti ocjene činjenica prije i tijekom njihova izvođenja u kaznenom postupku. Navode se mjerodavni dijelovi ustavne tužbe:
»Također ističemo da je od samog početka postupaka protiv Ive Sanadera vođena orkestrirana medijska kampanja povlaštenih medija, koje je DORH redovno snabdijevao s povjerljivim tajnim dokumentima, a za uzvrat dobivao nekritičku potporu za svoje postupanje, uz svakodnevno blaćenje Ive Sanadera i njegove obitelji ...
(...)
S obzirom na sadržaj dokumenata koji su objavljivani u tisku, a koji su u suštini uvijek podupirali optužbe i tezu da je Ivo Sanader osoba koja je počinila brojna kaznena djela, jasno da objava tih dokumenata nije nikako bila u njegovom interesu, bile te informacije istinite ili ne. Kako je Ivo Sanader bio jedini optuženik u ovom predmetu, a kako se sadržaj tih napisa odnosio na tajne iskaze i dokumente iz istrage, neupitno je da je iste medijima dostavljao Ured za suzbijanje korupcije i organiziranog kriminala koji je razvio pravu strategiju medijskog djelovanja i kriminaliziranja optuženika u javnosti, tome u prilog govori i dokument pod kodnim imenom Juda, koji dostavljamo, a radi se o analizi ravnateljstva policije RH o izvoru informacija u predmetima protiv Ive Sanadera.«
4.2. Prigovori i žalbeni navodi podnositelja tijekom kaznenog postupka
471. Ustavni sud primjećuje