 u Zagrebu, policijski službenici, službenici sustava socijalne skrbi, službenici zdravstva i školstva.
U cilju dodatne edukacije sudaca za mladež, državnih odvjetnika za mladež i stručnih suradnika izvanpravne struke na sudovima proveden je zajednički projekt Ministarstva pravosuđa i Fonda Ujedinjenih naroda za djecu, Ured za Hrvatsku (UNICEF) pod nazivom »Kaznenopravna zaštita djece žrtava i svjedoka«.
Ovaj projekt izniman je doprinos proklamiranoj i zakonom propisanoj specijalizaciji sudaca za mladež i drugih sudionika u kaznenim postupcima u kojima se djeca pojavljuju kao žrtve/svjedoci. Projekt je ujedno omogućio i stvaranje tehničkih preduvjeta koji značajno doprinose uklanjanju viktimizacije djece u kaznenim postupcima. Tema projekta je specifična jer se odnosi na najranjiviju populaciju, djecu žrtve/svjedoke kaznenih djela počinjenih na njihovu štetu i zahtjeva dodatnu i stalnu edukaciju svih uključenih u rad na predmetima kaznenopravne zaštite djece. U projekt je bilo uključeno osam županijskih sudova koji su u okviru druge komponente ovog projekta dobili novu audio-video opremu za ispitivanje djece žrtava/svjedoka.
Prva – edukativna komponenta projekta realizirana je kroz četiri trodnevne radionice. Radionicama je bilo obuhvaćeno oko stotinjak sudionika (suci za mladež, stručni suradnici izvanpravne struke na sudovima i državni odvjetnici za mladež) iz navedenih županijskih sudova, općinskih sudova u njihovom sjedištu i državnih odvjetništava koja zastupaju pred tim sudovima. Široki spektar tema edukacije odvijao se u interaktivnom ozračju, a kretao se od podsjećanja na zakonodavni okvir za djecu žrtve/svjedoke u Republici Hrvatskoj i međunarodne standarde do uloge pojedinih stručnjaka u postupku u kojem se dijete pojavljuje kao žrtva/svjedok. Ovakav vid edukacije izniman je doprinos, već prije naglašenoj, u Zakonu o sudovima za mladež propisanoj specijalizaciji državnih odvjetnika za mladež i sudaca za mladež. Od iznimne je važnosti i za rad stručnih suradnika izvanpravne struke na sudovima koji pružaju stručnu pomoć sucu kod ispitivanja djeteta žrtava/svjedoka.
U 2015. godini Ministarstvo pravosuđa zajedno sa UNICEF-om i Pravosudnom akademijom provodi nastavak edukacije sudaca za mladež, stručnih suradnika izvanpravne struke na sudovima i državnih odvjetnika za mladež za preostalih sedam županijskih sudova, edukaciju stručnih suradnika izvanpravne struke u državnim odvjetništvima i na sudovima te edukaciju sudaca koji rade na statusno obiteljskim stvarima.
Policija također ulaže izuzetne napore u educiranje svojih službenika radi unaprjeđenja postupanja prema žrtvi te zajedno s Ministarstvom pravosuđa sudjeluje u razvoju sustava podrške. Edukacije za policijske službenike kontinuirano se provode u organizaciji Policijske akademije i nadležnih policijskih uprava.
Pravosudna akademija provodi programe stručnog usavršavanja pravosudnih dužnosnika i savjetnika u pravosudnim tijelima. Program izobrazbe obuhvaća: osnovne grane prava, standarde u obavljanju profesije pravosudnih dužnosnika te razvoj vještina. Osim standardnih radionica usmjerenih na problematiku s kojom se susreće većina pravosudnih dužnosnika i savjetnika Pravosudna akademija organizira i specijalističke radionice usmjerene usko specijaliziranom području prava. Obrazovne aktivnosti provode se najčešće u obliku radionica s interaktivnim pristupom i naglaskom na aktivnoj ulozi sudionika. Manji broj aktivnosti provodi se u obliku okruglih stolova te seminara i konferencija koje su namijenjene većem broju polaznika.
Direktiva obvezuje zemlje članice na provođenje općeg i specijalističkog osposobljavanja, kako početnog tako i kontinuiranog, do odgovarajuće razine u ovisnosti o vrsti kontakta kojeg službenici ostvaruju sa žrtvama. Svrha izobrazbe je omogućiti prepoznavanje žrtava i njihovih potreba te osigurati postupanje s poštivanjem, na obziran, stručan i nediskriminirajući način.
U narednom razdoblju ostvarit će se kontinuirana izobrazba svih