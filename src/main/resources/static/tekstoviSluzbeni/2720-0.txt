5 15.01.2016 Zaključak Vlade Republike Hrvatske klasa: 022-03/16-07/01, urbroj: 50301-05/18-16-2 od 14. siječnja 2016.
VLADA REPUBLIKE HRVATSKE
69
Na temelju članka 31. stavka 3. Zakona o Vladi Republike Hrvatske (»Narodne novine«, br. 150/11 i 119/2014), a u svezi s člankom 17. Zakona o upravljanju i raspolaganju imovinom u vlasništvu Republike Hrvatske (»Narodne novine«, broj 94/13), te člancima 244. i 256. Zakona o trgovačkim društvima (»Narodne novine«, br. 111/93, 34/99, 121/99, 52/00, 118/03, 107/07, 146/08, 137/09, 152/11, 111/12, 144/12, 68/13 i 110/15), Vlada Republike Hrvatske je na sjednici održanoj 14. siječnja 2016. godine donijela
ZAKLJUČAK
1. Predlaže se skupštinama trgovačkih društava i drugih pravnih osoba određenih temeljem Odluke o utvrđivanju popisa trgovačkih društava i drugih pravnih osoba od strateškog i posebnog interesa za Republiku Hrvatsku (»Narodne novine«, br. 120/13 i 74/15), kao i skupštinama trgovačkih društava u kojima Republika Hrvatska ima većinski paket dionica ili većinski udio da radi izbjegavanja nastanka štete, te u svrhu omogućavanja nesmetanog rada članovima nadzornih odbora, upravnih odbora i upravnih vijeća kojima istječe članstvo, produže članstvo do izbora odnosno imenovanja novih članova, sukladno važećoj proceduri.
2. Preporuča se članovima nadzornih odbora, upravnih odbora i upravnih vijeća trgovačkih društava i drugih pravnih osoba iz točke 1. ovoga Zaključka, da radi izbjegavanja nastanka štete, te u svrhu omogućavanja nesmetanog rada predsjednicima i članovima uprava kojima članstvo istječe za razdoblja primjene Zakona o postupku primopredaje vlasti (»Narodne novine«, br. 94/04, 17/07, 91/10 i 22/13), produže članstvo do izbora odnosno imenovanja novih članova, sukladno važećoj proceduri.
3. Svi članovi nadzornih odbora, upravnih odbora i upravnih vijeća čije se članstvo regulira ovim Zaključkom, dužni su postupiti sukladno članku 7. Zakona o postupku primopredaje vlasti.
4. Za provođenje ovoga Zaključka zadužuje se Državni ured za upravljanje državnom imovinom te će isti, na odgovarajući način, izvijestiti trgovačka društva i druge pravne osobe na koje se ovaj Zaključak odnosi.
5. Ovaj Zaključak objavit će se u »Narodnim novinama«.
Klasa: 022-03/16-07/01
Urbroj: 50301-05/18-16-2
Zagreb, 14. siječnja 2016.
Predsjednik Zoran Milanović, v. r.
