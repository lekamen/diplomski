 zastupnika, tijekom donošenja ZID ZIZHS-a, Hrvatski je sabor raspravio još tri prijedloga za izmjene i dopune Zakona o izborima zastupnika u Hrvatski sabor, koje su predložili drugi predlagatelji, a koji prijedlozi nisu usvojeni. Iako podnositelj ovoga Prijedloga navodi da se Klub zastupnika, kao predlagatelj ZID ZIZHS-a koristio ‘...različitim proceduralnim manipulacijama, hitnim postupkom te unošenjem u zadnji trenutak pojedinih odredbi ... navedeno nije točno. Naime, ZID ZIZHS je raspravljen i usvojen u Hrvatskom saboru u skladu sa strogo formalnim postupkom za donošenje akata koji je propisan odredbama Poslovnika Hrvatskoga sabora (‘Narodne novine’, broj 81/13. – u daljnjem tekstu: Poslovnik) i to dijela 9. Poslovnika, ‘Akti Sabora’. S obzirom na navedeno, Klub zastupnika će u nastavku ovog Očitovanja dati pojašnjenje pojedinih poslovničkih odredbi koje su bile bitne u donošenju ovoga Zakona, odnosno, pojasnit će na koji su način iste primijenjene te će u skladu sa zahtjevom naslova dati ‘...detaljan prikaz ...’ postupka donošenja osporenog ZID ZIZHS-a. Poslovnik poznaje dva različita (redovni i hitni) postupka donošenja akata. Redovni postupak provodi se u dva (iznimno tri) čitanja, a hitni postupak je posebni postupak koji se provodi samo onda kada to zahtijevaju posebno opravdani razlozi, koji moraju biti navedeni i obrazloženi u prijedlogu akta. Navedeni poslovnički postupci jasno se razlikuju ne samo u vremenu njihova trajanja već i u obliku u kojem se podnosi prijedlog zakona, sadržaju prijedloga te obuhvatu rasprave. U konkretnom slučaju, Klub zastupnika je kao predlagatelj osporenog ZID ZIZHS-a dana 29. listopada 2014. godine predsjedniku Hrvatskoga sabora uputio Prijedlog ZID ZIZHS-a. Dakle, Klub zastupnika je predmetni Prijedlog uputio u redovni postupak, sukladno odredbama članaka 172. stavka 1. Poslovnika koji glasi: ‘Pravo predlaganja zakona ima svaki zastupnik, klubovi zastupnika, radna tijela Sabora te Vlada.’. Predmetni su prijedlog, sukladno odredbama članaka 44., 60., 62. i 179. Poslovnika, raspravili Odbor za Ustav, Poslovnik i politički sustav, na svojoj 74. sjednici održanoj dana 6. studenoga 2014. godine i Odbor za zakonodavstvo, na svojoj 96. sjednici održanoj dana 11. studenoga 2014. godine. Nakon rasprave na odborima, uslijedila je rasprava na 15. sjednici Hrvatskog sabora održanoj dana 13. studenoga 2014. godine, a Hrvatski je sabor dana 14. studenoga 2014. godine, sa 90 glasova za, 16 protiv i 6 suzdržanih, temeljem članka 188. stavka 1. Poslovnika donio Zaključak da se Prijedlog ZID ZIZHS-a predlagatelja Kluba zastupnika prihvaća te da se primjedbe, prijedlozi i mišljenja upućuju predlagatelju radi izrade konačnog prijedloga. Konačni prijedlog ZID ZIZHS-a, Klub zastupnika je uputio u proceduru sukladno odredbama članka 190. Poslovnika, u obliku propisanom člankom 191. Poslovnika, dana 3. veljače 2015. godine. Sukladno svojim poslovničkim obvezama, a u skladu s ranije citiranim odredbama Poslovnika, predmetni su Konačni prijedlog ZID ZIZHS-a nakon toga raspravili Odbor za Ustav, Poslovnik i politički sustav, na svojoj 81. sjednici održanoj dana 10. veljače 2015. godine i Odbor za zakonodavstvo, na svojoj 106. sjednici održanoj dana 11. veljače 2015. godine, nakon čega je Konačni prijedlog ZID ZIZHS-a raspravljen i usvojen potrebnom većinom na 16. sjednici Hrvatskog sabora održanoj dana 13. veljače 2015. godine. Iz navedenog je razvidno da prilikom usvajanja ZID ZIZHS-a nije primijenjen hitni, već redoviti postupak donošenja akta u dva čitanja, a da je od upućivanja prijedloga u proceduru dana 29. listopada 2014. godine pa do njegovog usvajanja dana 13. veljače 2015. godine proteklo 3 i pol mjeseci. Kada se tome pridoda vrijeme aktivne izvansaborske rasprave o predmetnom Zakonu, koja je počela još u lipnju 2014. godine, jasno je da nema govora ni o kakvom hitnom postupku, dimnoj zavjesi ili netransparentnosti o kojoj govori podnositelj. U odnosu na navode podnositelja da se u Konačni prijedlog