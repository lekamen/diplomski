101 23.09.2015 Pravilnik o utvrđivanju neto vrijednosti imovine UCITS fonda i cijene udjela u UCITS fondu
HRVATSKA AGENCIJA ZA NADZOR FINANCIJSKIH USLUGA
1965
Na temelju odredbi članka 159. stavka 2. i članka 244. stavka 5. Zakona o otvorenim investicijskim fondovima s javnom ponudom (»Narodne novine«, br. 16/2013 i 143/2014) Hrvatska agencija za nadzor financijskih usluga (dalje: Agencija) na sjednici Upravnog vijeća održanoj 18. rujna 2015. godine donosi
PRAVILNIK
O UTVRĐIVANJU NETO VRIJEDNOSTI IMOVINE UCITS FONDA I CIJENE UDJELA U UCITS FONDU
Opće odredbe
Članak 1.
Ovim Pravilnikom uređuje se:
a) utvrđivanje neto vrijednosti imovine UCITS fonda i cijene udjela u UCITS fondu,
b) metode izračuna vrijednosti imovine i obveza UCITS fonda,
c) učestalost utvrđivanja neto vrijednosti imovine UCITS fonda,
d) način izračuna naknade za upravljanje i naknade depozitaru te
e) način i rokovi izvještavanja o neto vrijednosti imovine UCITS fonda i cijeni udjela UCITS fonda.
Izračun neto vrijednosti imovine UCITS fonda
Članak 2.
(1) Ukupnu imovinu UCITS fonda za dan vrednovanja čini zbroj vrijednosti svih vrsta imovine.
(2) Neto vrijednost imovine UCITS fonda je vrijednost ukupne imovine umanjena za obveze.
(3) Obveze UCITS fonda mogu biti obveze s osnove:
a) ulaganja u financijske instrumente,
b) korištenja tehnika i instrumenata koji se koriste u svrhu učinkovitog upravljanja portfeljem UCITS fonda,
c) ostalih obveza za nepodmirene troškove iz članka 244. stavaka 2. i 3. te članka 245. stavaka 1. i 2. Zakona o otvorenim investicijskim fondovima s javnom ponudom (»Narodne novine«, br. 16/2013 i 143/2014, dalje: Zakon) i sukladno prospektu UCITS fonda te
d) izdavanja i otkupa udjela UCITS fonda.
Izračun cijene udjela UCITS fonda
Članak 3.
(1) Prilikom izračuna neto vrijednosti imovine i cijene udjela UCITS fonda društvo za upravljanje dužno je:
a) izračunati vrijednost ukupne imovine i ukupnih obveza UCITS fonda za dan vrednovanja u skladu s odredbama ovoga Pravilnika,
b) izračunati neto vrijednost imovine UCITS fonda na način da se ukupna imovina UCITS fonda umanji za ukupne obveze UCITS fonda za dan vrednovanja,
c) izračunati cijenu udjela UCITS fonda na način da se neto vrijednost imovine iz podtočke b) ovoga stavka podijeli s brojem udjela od zadnjeg dana za koji je izračunata cijena udjela UCITS fonda,
d) izvršiti izdavanje udjela po zaprimljenim urednim zahtjevima za izdavanje udjela i valjanim uplatama iznosa iz zahtjeva i time umanjiti pripadajući dio obveze za izdane udjele, te izračunati iznos obveza po zaprimljenim urednim zahtjevima za otkup udjela, koristeći cijenu udjela UCITS fonda iz podtočke c) ovoga stavka,
e) izračunati broj udjela UCITS fonda za dan vrednovanja na način da se broj udjela od zadnjeg dana za koji je izračunata cijena udjela UCITS fonda, uveća za broj udjela koji je dobiven izvršavanjem zahtjeva za izdavanjem udjela za dan vrednovanja, a za koje je ulagatelj izvršio valjanu uplatu iznosa iz zahtjeva te umanji za broj udjela koji je dobiven izvršavanjem zahtjeva za otkup udjela za dan vrednovanja,
f) izračunati neto vrijednost imovine UCITS fonda nakon izdavanja i otkupa udjela iz podtočke d) na način da se neto vrijednost imovine UCITS fonda iz podtočke b) ovoga stavka uveća za vrijednost izdanih udjela i umanji za iznos povećanja obveze za otkupljene udjele.
(2) Neto vrijednost imovine i cijena udjela UCITS fonda izračunava se za svaki dan idućeg radnog dana.
(3) Zahtjeve za izdavanje ili otkup udjela UCITS fonda zaprimljene neradnim danom društvo za upravljanje će obračunati po cijeni udjela UCITS fonda od prvog sljedećeg radnog dana.
(4) U slučaju kad je prospektom UCITS fonda predviđeno denominiranje cijene udjela UCITS fonda u stranu valutu, utvrđena cijena udjela UCITS fonda, izračunata u kunama, preračunava se u stranu valutu u koju je predviđena denominacija cijene udjela UCITS fonda primjenom srednjeg tečaja Hrvatske narodne banke.
Dokumentiranje procesa vrednovanja imovine i obveza UCITS fonda