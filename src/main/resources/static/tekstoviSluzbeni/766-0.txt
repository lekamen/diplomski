37 01.04.2015 Pravilnik o provedbi mjere Promidžba na tržištima trećih zemalja iz Nacionalnog programa pomoći sektoru vina 2014. - 2018.
MINISTARSTVO POLJOPRIVREDE
767
Na temelju članka 8. stavka 2. i članka 57. stavka 7. Zakona o poljoprivredi (»Narodne novine«, broj 30/2015) ministar poljoprivrede donosi
PRAVILNIK
O PROVEDBI MJERE PROMIDŽBA NA TRŽIŠTIMA TREĆIH ZEMALJA IZ NACIONALNOG PROGRAMA POMOĆI SEKTORU VINA 2014. – 2018.
I. OPĆE ODREDBE
Članak 1.
Ovim Pravilnikom propisuju se uvjeti i način provedbe mjere Promidžba na tržištima trećih zemalja (u daljnjem tekstu: Promidžba) iz Nacionalnog programa pomoći sektoru vina 2014. – 2018. (u daljnjem tekstu: Nacionalni program).
Članak 2.
(1) Ministarstvo poljoprivrede (u daljnjem tekstu: Ministarstvo) je tijelo nadležno za upravljanje Nacionalnim programom, što uključuje planiranje i osiguravanje proračunskih sredstava.
(2) Agencija za plaćanja u poljoprivredi, ribarstvu i ruralnom razvoju (u daljnjem tekstu: Agencija za plaćanja) je tijelo nadležno za provedbu mjere Promidžba prema Nacionalnom programu, što uključuje provedbu javnog natječaja (u daljnjem tekstu: Natječaj).
Članak 3.
U smislu ovoga Pravilnika definiraju se sljedeći pojmovi:
– »Projekt« je cjelokupna, sveobuhvatna aktivnost nekog Korisnika, koji se sastoji od prihvatljivog i neprihvatljivog dijela za sufinanciranje iz Nacionalnog programa.
– »Prihvatljiva aktivnost« je prihvatljivi dio projekta kojim se traži potpora sukladno ovom Pravilniku.
– »Korisnik« je fizička ili pravna osoba kojoj su odobrene aktivnosti Odlukom o odobrenju projekta iz Nacionalnog programa.
– »Početak aktivnosti« u smislu ispunjavanja kriterija prihvatljivosti je datum zaprimanja Odluke o odobrenju projekta.
– »Završetak aktivnosti« u smislu ispunjavanja kriterija prihvatljivosti je datum podnošenja Zahtjeva za isplatu sa svim dokazima koji ukazuju da je aktivnost fizički završena i provedena te u potpunosti plaćena.
Promotivne aktivnosti odnosno aktivnosti ulaganja u objavljivanje reklama u medijima, ulaganja u izradu i distribuciju promotivnih materijala te ulaganja u sudjelovanje na sajmovima i drugim događanjima smatraju se provedenim ukoliko su fizički implementirane na tržištu treće zemlje na koju se odnosi projekt.
Promotivna aktivnost ulaganja u odnose s javnošću, promociju i marketing, uključujući organizaciju informativnih putovanja u Hrvatsku, promocija imidža Hrvatske, promotivne prodaje smatra se provedenom ukoliko je fizički implementirana u Hrvatskoj.
– »Tržište trećih zemalja« u smislu ispunjavanja općih i specifičnih kriterija prihvatljivosti obuhvaća sljedeće zemlje: Makedonija, Crna Gora, Srbija, Albanija, Kosovo, Bosna i Hercegovina, Švicarska, Lihtenštajn, Norveška, Rusija, Ukrajina, Kazahstan, Japan, Kina (uklj. Hong Kong), SAD, Kanada, Meksiko, Brazil, Australija, Koreja, Indija, Tajland, Malezija, Indonezija, Singapur.
– »Javna potpora« predstavlja sredstva potpore namijenjena za provedbu mjere Promidžba iz Nacionalnog programa koja se osiguravaju i isplaćuju iz proračuna Europske unije i Državnog proračuna Republike Hrvatske.
II. KORISNICI
Članak 4.
(1) Korisnici sredstava za mjeru Promidžba u sklopu mjera Nacionalnog programa mogu biti:
– proizvođači vina (fizičke ili pravne osobe) upisani u Vinogradarski registar
– javna tijela utemeljena zakonom koja predstavljaju proizvođače vina, osim korisnika Državnog proračuna
– udruge proizvođača vina, zadružni savezi (čije su članice barem tri zadruge koje se bave proizvodnjom vina).
Članak 5.
(1) Podnositelj prijave na Natječaj (u daljnjem tekstu: Podnositelj) mora udovoljavati sljedećim kriterijima prihvatljivosti:
– proizvođač vina (fizička ili pravna osoba) mora biti upisana u Vinogradarski registar i imati godišnju proizvodnju veću od 10.000 litara vina (prema izjavi o proizvodnji) ili
– udruge proizvođača vina i zadružni savezi čiji proizvođači (članovi) moraju imati ukupnu godišnju proizvodnju veću od 25.000 litara vina (prema izjavama o proizvodnji).
(2)