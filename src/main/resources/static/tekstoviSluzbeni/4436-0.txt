77 26.08.2016 Pravilnik o uvjetima kojima mora udovoljavati osoba koja upravlja zrakoplovima na koje se ne primjenjuje Uredba (EZ) br. 216/2008
MINISTARSTVO POMORSTVA, PROMETA I INFRASTRUKTURE
1785
Na temelju članka 142. točka 1. Zakona o zračnom prometu (»Narodne novine« broj 69/09, 84/11, 54/13, 127/13 i 92/14), ministar pomorstva, prometa i infrastrukture donosi
PRAVILNIK
O UVJETIMA KOJIMA MORA UDOVOLJAVATI OSOBA KOJA UPRAVLJA ZRAKOPLOVIMA NA KOJE SE NE PRIMJENJUJE UREDBA (EZ) br. 216/2008
DIO PRVI TEMELJNE ODREDBE
Područje primjene
Članak 1.
(1) Ovim Pravilnikom se propisuju:
1. uvjeti kojima mora udovoljavati osoba koja upravlja Aneks II zrakoplovima koji su upisani u Hrvatski registar civilnih zrakoplova,
2. vrste, privilegije, uvjeti i način stjecanja, izdavanja i održavanja valjanosti nacionalnih dozvola i ovlaštenja za upravljanje zrakoplovima iz stavka 1. ovoga članka.
(2) Iznimno od stavka 1. ovoga članka, odredbe ovoga Pravilnika ne primjenjuju se na osobe koje upravljaju Aneks II zrakoplovima kada se oni u skladu s Uredbom (EZ) br. 216/2008 Europskog parlamenta i Vijeća o zajedničkim pravilima u području civilnog zrakoplovstva i osnivanju Europske agencije za sigurnost zračnog prometa (u daljnjem tekstu: Uredba (EZ) 216/2008) koriste u komercijalnom zračnom prijevozu.
(3) Iznimno od stavka 1. ovoga članka, odredbe ovoga Pravilnika ne primjenjuju se na osobe koje upravljaju sportsko rekreativnim zrakoplovima.
Pojmovi
Članak 2.
Pojmovi koji se upotrebljavaju u ovom Pravilniku imaju sljedeće značenje:
1. Aneks II zrakoplov: avion, helikopter, balon i jedrilica definiran Aneksom II Uredbe (EZ) br. 216/2008.
2. Bivši vojni zrakoplov: zrakoplov koji je bio u službi vojnih snaga, osim ako se radi o tipu zrakoplova za koji je Europska agencija za sigurnost zračnog prometa (u daljnjem tekstu: EASA) usvojila standard projekta.
3. Klasa aviona: jednopilotni avion s jednim ili više klipnih motora ili jednim elisnomlaznim motorom, koji nije složeni avion.
4. Nacionalna dozvola: dozvola pilota Aneks II aviona ili helikoptera izdana u skladu sa odredbama ovoga Pravilnika.
5. Ovlaštenje za klasu aviona: ovlaštenje za upravljanje jednopilotnim avionom s jednim ili više klipnih motora ili jednim elisnomlaznim motorom, koji nije složeni avion, a koje se upisuje u Part-FCL dozvolu.
6. Ovlaštenje za tip: ovlaštenje za upravljanje Aneks II helikopterom, ili jednopilotnim ili višepilotnim složenim avionom koje se upisuje u nacionalnu dozvolu.
7. Part-FCL dozvola: dozvola koja je izdana ili se smatra izdanom u skladu s Uredbom Komisije (EU) br. 1178/2011 o utvrđivanju tehničkih zahtjeva i administrativnih postupaka vezano uz članove posade zrakoplova u civilnom zrakoplovstvu (u daljnjem tekstu: Uredba Komisije (EU) br. 1178/2011), koja se priznaje u državama članicama Europske unije.
8. Part-FCL: Dodatak I Uredbe Komisije (EU) br. 1178/2011 kojim se propisuju uvjeti za stjecanje, produženje i obnavljanje dozvola, ovlaštenja i certifikata pilota zrakoplova.
9. Part MED: Dodatak IV Uredbe Komisije (EU) br. 1178/2011 kojim se propisuju uvjeti za izdavanje certifikata o zdravstvenoj sposobnosti za pilote zrakoplova.
10. Rutni sektor: let koji obuhvaća uzlijetanje, odlaznu proceduru, let ne kraći od 15 minuta, dolaznu proceduru, prilaz i slijetanje.
11. Tip aviona ili helikoptera: jednopilotni ili višepilotni složeni avion ili svaki helikopter.
DIO DRUGI OPĆI UVJETI
Opći uvjeti za upravljanje Aneks II zrakoplovima
Članak 3.
(1) Osoba smije upravljati Aneks II avionom koji spada u klasu aviona ukoliko posjeduje valjanu Part-FCL dozvolu s odgovarajućim ovlaštenjem za klasu te je obavila preobuku za taj tip Aneks II aviona unutar ovlaštenja za klasu.
(2) Osoba smije upravljati Aneks II avionom ili helikopterom koji spada u tip aviona ili helikoptera ukoliko posjeduje valjanu i odgovarajuću nacionalnu dozvolu s upisanim pripadajućim ovlaštenjem za tip.
(3) Iznimno od stavaka 1. i 2. ovoga članka kandidat smije upravljati Aneks II zrakoplovom kada