28 30.03.2016 Odluka o izmjenama Odluke o sadržaju i obliku isprave kojom se dokazuje status osigurane osobe Hrvatskog zavoda za zdravstveno osiguranje
HRVATSKI ZAVOD ZA ZDRAVSTVENO OSIGURANJE
807
Na osnovi članka 119. stavka 6. Zakona o obveznom zdravstvenom osiguranju (»Narodne novine«, broj 80/13. i 137/13.) i članka 26. točke 4. Statuta Hrvatskog zavoda za zdravstveno osiguranje (»Narodne novine«, broj 18/09., 33/10., 8/11., 18/13., 1/14. i 83/15.) Upravno vijeće Hrvatskog zavoda za zdravstveno osiguranje na 106. sjednici održanoj 29. ožujka 2016. godine donijelo je
ODLUKU
O IZMJENAMA ODLUKE O SADRŽAJU I OBLIKU ISPRAVE KOJOM SE DOKAZUJE STATUS OSIGURANE OSOBE HRVATSKOG ZAVODA ZA ZDRAVSTVENO OSIGURANJE
Članak 1.
U Odluci o sadržaju i obliku isprave kojom se dokazuje status osigurane osobe Hrvatskog zavoda za zdravstveno osiguranje (»Narodne novine«, broj 4/07., 91/09., 113/09., 140/09., 4/10., 13/10., 43/10., 29/11., 147/14. i 86/15.) u članku 4. stavci 1. i 2. mijenjaju se i glase:
»Iskaznica (isprava 1) izrađena je od tvrde plastike bijele boje s otisnutim podacima na tijelu iskaznice.
Iskaznica iz stavka 1. ovoga članka sadrži sljedeća obilježja:
1. na prednjoj strani (lice iskaznice):
a) otisnuti logotip Zavoda te tekst: »Hrvatski zavod za zdravstveno osiguranje«
b) otisnut tekst: »Iskaznica zdravstveno osigurane osobe«,
c) otisnute sljedeće podatke:
– brojčanu oznaku matičnog broja osigurane osobe u obveznom zdravstvenom osiguranju
– OIB osigurane osobe
– ime i prezime osigurane osobe
– dan, mjesec i godina rođenja osigurane osobe
2. na poleđini iskaznice (naličje iskaznice):
– magnetsku traku za upis podataka
– traku za potpis osigurane osobe
– tekst naputka o korištenju i odgovornosti u svezi s upotrebom iskaznice, koji glasi:
»Iskaznica vrijedi uz osobnu iskaznicu i ako je potpisana.
Korištenje tuđe iskaznice predstavlja osnovu za kaznenu i materijalnu odgovornost korisnika iskaznice.
Korisnik je obvezan oštećenu iskaznicu dostaviti na poništenje Zavodu.
Gubitak iskaznice korisnik je obvezan prijaviti Zavodu.«.
Članak 2.
U članku 19. stavku 1. iza riječi: »Zavoda« upisuje se točka, a ostali tekst briše se.
Stavak 2. briše se.
Dosadašnji stavak 3. postaje stavak 2.
U dosadašnjem stavku 4. koji postaje stavak 3. brojka: »3« zamjenjuje se brojkom: »2«.
Članak 3.
Sadržaj i oblik iskaznice iz članka 1. ove Odluke otisnut je uz ovu Odluku i čini njezin sastavni dio.
Članak 4.
Osigurana osoba kojoj je izdana iskaznica iz članka 4. Odluke o sadržaju i obliku isprave kojom se dokazuje status osigurane osobe Hrvatskog zavoda za zdravstveno osiguranje (»Narodne novine«, broj 4/07., 91/09., 113/09., 140/09., 4/10., 13/10., 43/10., 29/11., 147/14. i 85/15.) ima pravo potonju koristiti i nakon stupanja na snagu ove Odluke, osim ako je prije isteka tog roka došlo do prestanka okolnosti na osnovi kojih je osiguranoj osobi izdana.
Članak 5.
Ova Odluka stupa na snagu dan nakon objave u »Narodnim novinama«.
Klasa: 025-04/16-01/27
Urbroj: 338-01-01-16-01
Zagreb, 29. ožujka 2016.
Predsjednik Upravnog vijeća Hrvatskog zavoda za zdravstveno osiguranje prof. dr. sc. Marko Duvnjak, dr. med., v. r.


