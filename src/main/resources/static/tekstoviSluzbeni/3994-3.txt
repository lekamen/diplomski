 krajnjih korisnika na koje se odnosi odredba članka 41., a koji s operatorom ne sklapaju poseban ugovor, već prihvaćaju opće uvjete operatora. Stoga su u tom kontekstu bespredmetni argumenti tužitelja kojima pokušava dokazati postojanje razlike u regulatornoj obvezi nadzora cijena kako je određena u analizi tržišta pristupa, i kako je određena u analizi tržišta fiksne telefonske usluge. Vezano za ovlasti inspektora elektroničkih komunikacija tuženik ističe kako je izreka osporenog rješenja u potpunosti sukladna s ovlastima inspektora elektroničkih komunikacija iz članka 112. stavka 1. točke 20. koja propisuje da je inspektor ovlašten narediti uklanjanje drugih utvrđenih nepravilnosti, nedostataka ili propusta u primjeni ZEK-a. Budući da je tužitelj svoje ponude u postupcima javne nabave sačinio kršeći regulatornu obvezu nadzora cijena, logično je kako radi uklanjanje te nepravilnosti tužitelj treba odustati od sklapanja ugovora koji je dobio na temelju nezakonitih cijena, odnosno raskinuti tako sklopljene ugovore. U protivnom, tužitelju bi se omogućilo nesmetano pružanje usluga po nezakonitim cijenama, što bi bilo suprotno cilju i svrsi inspekcijskog nadzora. Nadalje, vezano za navodno pogrešno ili nepotpuno utvrđeno činjenično stanje tuženik smatra kako su navodi očigledno netočni budući da činjenično stanje ovog predmeta uopće nije sporno. Što više, u svojem očitovanju tužitelj uopće nije dokazivao da su cijene ponuđene u postocima javne nabave bile sukladno regulatornoj obvezi nadzora cijena. To što više, tužitelj ne može utvrditi čak niti to da nije bio upoznat s pravnim stavom tuženika oko primjene regulatorne obveze nadzora cijena na postupke javne nabave. Između ostalog, glede navodne povrede pravila postupka tuženik smatra kako tvrdnja tužitelja da su mu nepoznati razlozi na temelju kojih je doneseno osporeno rješenje zapravo predstavlja stav tužitelja o tim razlozima, međutim, evidentno je, da su u smislu odredbe članka 98. stavka 5. u obrazloženju vrlo jasno navedeni razlozi donošenja odluke kao u izreci osporenog rješenja. Također, vezano za zahtjev za odgodnim učinkom tužbe i zahtjevom za održavanje usmene rasprave tuženik smatra navedene zahtjeve neosnovanim time da je zahtjev za održavanjem usmene rasprave prepušta odluku sudu te predlaže sudu da tužbu odbije kao neosnovanu.
Zainteresirana osoba OT Optima Telekom d.d. iz Zagreba, u odgovoru na tužbu u bitnom navodi da se nikakvim tumačenjem zakona ne može izvesti zaključak da se odredba članka 41. stavka 11. Zakona ne primjenjuje na regulatornu obvezu iz članka 63. ZEK-a, odnosno da se regulatorna obveza nadzora maloprodajnih cijena usluga ne primjenjuje na cijene ponuđene u postupcima javne nabave. S obzirom da je inspektor utvrdio nezakonitosti u sve tri ponude tužitelja, odnosno da su iskazane cijene protivne regulatornoj obvezi nadzora maloprodajnih cijena usluga određenoj tužitelju sukladno odredbi članka 63. ZEK-a, koji zakon je za tužitelja kogentne naravi, to je inspektor morao uzeti u obzir i činjenice da su sklopljeni ugovori temeljem tih nezakonitih ponuda ništetni sukladno odredbi članka 322. Zakona o obveznim odnosima (»Narodne novine« 35/05., 41/08., 125/11.) jer jedna ugovorna strana svoje obveze proizašle iz ugovora izvršava protivno prisilnim odredbama važećih propisa. Slijedom navedenog, razvidno je da je inspektor postupio u skladu sa svim ovlastima iz članka 112. Zakona te da je i ovaj navod tužitelja neutemeljen. Slijedom svega iznesenog a s obzirom na činjenicu da je osporeno rješenje inspektora u cijelosti zasnovano na zakonu, smatra da su navodi tužitelja paušalni, ničim dokazani, te usmjereni na izigravanje nadležnog regulatornog tijela, određenih regulatornih obveza te predlaže naslovnom sudu donijeti presudu kojom se tužba odbija kao neosnovana.
U ovom upravnom sporu Sud je održao javnu raspravu dana 3. svibnja 2016. u nazočnosti opunomoćenika tuženika, a u odsutnosti opunomoćenika uredno pozvanih tužitelja i zainteresirane osobe.