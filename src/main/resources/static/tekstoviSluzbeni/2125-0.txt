110 13.10.2015 Zakon o izmjenama i dopunama Zakona o sigurnosti i interoperabilnosti željezničkog sustava
HRVATSKI SABOR
2126
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O SIGURNOSTI I INTEROPERABILNOSTI ŽELJEZNIČKOG SUSTAVA
Proglašavam Zakon o izmjenama i dopunama Zakona o sigurnosti i interoperabilnosti željezničkog sustava, koji je Hrvatski sabor donio na sjednici 25. rujna 2015. godine.
Klasa: 011-01/15-01/112 Urbroj: 71-05-03/1-15-2 Zagreb, 1. listopada 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O SIGURNOSTI I INTEROPERABILNOSTI ŽELJEZNIČKOG SUSTAVA
Članak 1.
U Zakonu o sigurnosti i interoperabilnosti željezničkog sustava (»Narodne novine«, br. 82/13. i 18/15.) u članku 2. točki b) iza podtočke 5. dodaje se podtočka 6. koja glasi:
»– Direktiva Komisije 2014/106/EU оd 5. prosinca 2014. o izmjeni Priloga V. i VI. Direktivi 2008/57/EZ Europskog parlamenta i Vijeća o interoperabilnosti željezničkog sustava unutar Zajednice (Tekst značajan za EGP) (SL L 355, 12. 12. 2014.);«.
Članak 2.
U članku 4. stavak 5. mijenja se i glasi:
»(5) Odredbe o uvjerenju o sigurnosti iz glave IV. ovoga Zakona ne odnose se na industrijske kolosijeke ako ispunjavaju uvjet iz stavka 4. točke 2. ovoga članka.«.
Stavci 7. i 8. mijenjaju se i glase:
»(7) Odredbe o izdavanju odobrenja za puštanje u uporabu strukturnih podsustava iz glave VIII. i IX. ovoga Zakona ne primjenjuju se na industrijske kolosijeke i na kolosijeke u morskim lukama, lukama unutarnjih voda i u robnim terminalima, ako ispunjavaju uvjet iz stavka 4. točke 2. ovoga članka.
(8) Odredbe o strojovođama iz glave XV. ovoga Zakona ne primjenjuju se na dijelove željezničke pruge koji su privremeno zatvoreni za redovan promet radi održavanja, modernizacije ili obnove željezničke infrastrukture, te na industrijske kolosijeke i na kolosijeke u morskim lukama, lukama unutarnjih voda i u robnim terminalima, ako ispunjavaju uvjet iz stavka 4. točke 2. ovoga članka.«.
Članak 3.
U članku 8. stavak 5. mijenja se i glasi:
»(5) Agencija je organizacijski, pravno i u donošenju odluka neovisna od svakog željezničkog prijevoznika, upravitelja infrastrukture, podnositelja zahtjeva i subjekata koji provode javnu nabavu vozila i usluga, uključujući dodjelu ugovora za usluge javnog prijevoza putnika željeznicom.«.
Članak 4.
U članku 48. stavci 11. i 12. brišu se.
Dosadašnji stavak 13. postaje stavak 11.
Članak 5.
Naslov iznad članka 50. mijenja se i glasi: »»EZ« izjava o provjeri podsustava«.
Članak 50. mijenja se i glasi:
»(1) »EZ« izjava o provjeri podsustava je izjava koju sastavlja podnositelj zahtjeva određen člankom 48. stavkom 7. ovoga Zakona i u kojoj pod svojom isključivom odgovornošću izjavljuje da predmetni podsustav koji je bio podvrgnut odgovarajućim postupcima provjere ispunjava zahtjeve mjerodavnog zakonodavstva Europske unije uključujući sva primjenjiva nacionalna pravila.
(2) »EZ« izjava o provjeri podsustava i prateća dokumentacija moraju biti datirani i ovjereni potpisom podnositelja zahtjeva.
(3) »EZ« izjava o provjeri podsustava temelji se na podacima koji su rezultat postupka »EZ« provjere podsustava iz Priloga 5. ovoga Zakona. Ona se sastavlja na istom jeziku kao tehnička dokumentacija koja je priložena »EZ« izjavi o provjeri te sadržava najmanje:
a) upućivanje na Direktivu 2008/57/EZ Europskog parlamenta i Vijeća o interoperabilnosti željezničkog sustava unutar Zajednice, na TSI-jeve i na primjenjiva nacionalna pravila;
b) upućivanje na TSI-jeve ili njihove dijelove čija sukladnost nije provjerena tijekom postupka »EZ« provjere i na nacionalna pravila koja se primjenjuju u slučaju odstupanja, djelomične primjene TSI-ja kod modernizacije ili obnove, prijelaznog razdoblja navedenog u TSI-ju ili kod posebnih slučajeva;
c) naziv i adresu podnositelja zahtjeva određenog člankom 48. stavkom 7. ovoga Zakona (trgovački naziv i adresa, u slučaju ovlaštenog