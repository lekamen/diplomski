
40.1. Prvo, riječ je o bivšem Krivičnom zakonu Socijalističke Federativne Republike Jugoslavije (»Službeni list SFRJ« broj 44/76., 36/77., 56/77., 34/84., 74/87., 57/89., 83/89., 3/90. i 38/90.), koji je preuzet u pravni poredak Republike Hrvatske Zakonom o preuzimanju Krivičnog zakona SFRJ (»Narodne novine« broj 53/91., 39/92.; u daljnjem tekstu: ZoP KZ-a SFRJ). ZoP KZ-a SFRJ izmijenjen je i dopunjen 1992., ali su te zakonske izmjene i dopune pogrešno nazvane Zakonom o izmjenama i dopunama Krivičnog zakona Republike Hrvatske (»Narodne novine« broj 91/92.). U članku 1. tog zakona iz 1992. pogrešno je nazvan i sam ZoP KZ-a SFRJ, koji je neosnovano proglašen »Krivičnim zakonom Republike Hrvatske«. Tim je zakonom (pogrešnog naziva) iz 1992. izmijenjen naziv ZoP-a KZ-a SFRJ, tako da od 8. siječnja 1993. ZoP KZ-a SFRJ nosi naziv: Osnovni krivični zakon Republike Hrvatske (u daljnjem tekstu: OKZRH/76-92). OKZRH/76-92 nakon toga je višekratno mijenjan i dopunjavan (»Narodne novine« broj 58/93. – Zakon o izmjenama zakona koji sadrže nazivlje javno tužilaštvo, 108/95., 28/96., 110/97. – čl. 389. KZ-a/97). Pročišćeni tekst OKZRH-a/76-92 objavljen je u »Narodnim novinama« broj 31/93. (35/93. – ispravak, 16/96. – ispravak), pri čemu su u njemu izmijenjene brojčane oznake članaka sadržane u izvornom tekstu zakona.
40.2. Drugo, riječ je o bivšem Krivičnom zakonu Socijalističke Republike Hrvatske (»Narodne novine« broj 25/77., 50/78., 25/84., 52/87., 43/89., 8/90. i 54/90. – odluka USRH broj: U-I-302/1987 od 27. studenoga 1990.). Člankom 1. Zakona o izmjenama i dopunama Krivičnog zakona Socijalističke Republike Hrvatske (»Narodne novine broj 9/91.) bilo je propisano da se tom zakonu mijenja naziv u: Krivični zakon Republike Hrvatske (u daljnjem tekstu: KZRH/77-91). Taj je zakon nakon toga višekratno mijenjan i dopunjavan (»Narodne novine« broj 67/91. – Uredba o primjeni KZRH, 71/91. – Odluka o uvođenju hrvatskog dinara, 25/92. – Uredba o stavljanju izvan snage uredaba iz oblasti pravosuđa, 33/92., 39/92., 77/92., 91/92., 37/94. – Odluka o prestanku važenja Odluke o uvođenju hrvatskog dinara, 28/96., 30/96. – ispravak, 110/97. – čl. 389. KZ-a/97, 175/04. – vjerodostojno tumačenje). Pročišćeni tekst KZRH-a/77-91 objavljen je u »Narodnim novinama« broj 32/93. (38/93. – ispravak), pri čemu su u njemu izmijenjene brojčane oznake članaka sadržane u izvornom tekstu zakona.
Člankom 2. stavkom 2. KZRH-a/77-91 bilo je propisano da se kod primjene odredaba tog zakona i drugih zakona Republike Hrvatske koji sadrže krivičnopravne odredbe primjenjuju i odredbe općeg dijela Zakona o preuzimanju Krivičnog zakona SFRJ – ZoP-a KZ-a SFRJ (»Narodne novine« broj 53/91. i 39/92.), kojemu je 1992. izmijenjen naziv u »Osnovni krivični zakon Republike Hrvatske« – OKZRH/76-92 (v. točku 40.1.).
A. USTAVNO JAMSTVO SUDSKOG ODREĐENJA BLAŽE KAZNE
1) Članak 31. stavak 1. (druga rečenica) Ustava
41. Opće je pravilo materijalnog kaznenog prava da se prema počinitelju primjenjuje zakon koji je bio na snazi u vrijeme kad je kazneno djelo počinjeno. Samo ako se nakon počinjenja kaznenog djela, a prije donošenja pravomoćne presude, zakon jedanput ili više puta izmijeni primjenjuje se zakon koji je blaži odnosno najblaži za počinitelja (članak 4. OKZRH/76-92, članak 3. KZ-a/97, članak 3. stavci 1. i 2. KZ-a/11).
42. U tumačenju koji je zakon blaži (ako je riječ o dvjema sukcesivnim izmjenama jednog kaznenog zakona ili sukcesivnim izmjenama dvaju kaznenih zakona) odnosno najblaži (ako je riječ o više sukcesivnih izmjena jednog kaznenog zakona ili više kaznenih zakona, ili pripadajućim varijantama, pri čemu uvijek najmanje jedna izmjena postojećeg zakona odnosno jedan zakon ima svojstva interimnog), sudovi su dužni voditi se drugom rečenicom članka 31. stavka 1. Ustava, koja glasi:
»Članak 31.
... Ako zakon nakon počinjenog djela odredi blažu kaznu, odredit će se takva kazna.
(...)«
42.1. Druga rečenica članka 7. stavka 1. Konvencije glasi:
»Članak 7.
NEMA DJELA NEMA KAZNE BEZ