Navedena Ministarstva dostavila su zatražena očitovanja.
II. OSPORENE ODREDBE ZAKONA
6. Članak 9. ZIDZoRef-a:92/01 u osporenom dijelu glasi:
»Članak 9.
Iza članka 8. dodaje se nova Glava II. čiji naslov glasi:
'ZJAŠNJAVANJE BIRAČA O POTREBI DA SE ZATRAŽI RASPISIVANJE REFERENDUMA' i članci 8.a, 8.b, 8.c, 8.d, 8.e, 8.f, 8.g i 8.h koji glase:
(...)
Članak 8.e
Birači koji se izjašnjavaju o potrebi da se zatraži raspisivanje referenduma upisuju u prvi slobodni red uvezanog popisa iz članka 8.d ovoga Zakona svoje ime i prezime i jedinstveni matični broj građana te se osobno potpisuju.
(...)«
III. PRIGOVORI PREDLAGATELJA
7. Predlagatelj smatra da je osporeni dio članka 9. ZIDZoRef-a:92/01 u nesuglasnosti s člankom 37. stavkom 1. Ustava, jer krši pravo birača na zaštitu i tajnost osobnih podataka.
U obrazloženju prijedloga navodi sljedeće:
»U članku 8e. stavak 1. Zakona o izmjenama i dopunama Zakona o referendumu i drugim oblicima ... propisano je da su birači koji se izjašnjavaju o potrebi da se zatraži raspisivanje referenduma obavezni uz ime i prezime upisati i jedinstveni matični broj građana. Takav zahtjev nije u skladu sa Ustavom zajamčenim pravom birača na zaštitu i tajnost osobnih podataka.
(...)
Odredbom članka 1. stavak 1. Zakona o izmjenama i dopunama Zakona o osobnoj iskaznici (NN br. 11/02) koji je stupio na snagu 19. listopada 2002., a primjenjuje se od 1. siječnja 2003. određeno je da se iz obrasca osobne iskaznice briše podatak o jedinstvenom matičnom broju građana, (JMBG) jer isticanje JMBG-a nije u skladu sa Ustavom zajamčenim pravom građana na sigurnost i tajnost osobnih podataka.
Ustavom zajamčeno pravo građana na sigurnost i tajnost osobnih podataka uređeno je i Zakonom o zaštiti osobnih podataka (NN. Br. 103/03. i 118/06), koji je stupio na snagu 20. lipnja 2003. U članku 2. stavak 1. točka 1. određeno je da se pod osobnim podacima (između ostalog) smatra svaka informacija koja se odnosi na identificiranu fizičku osobu ili fizičku osobu koja se može identificirati na osnovi jednog ili više obilježja specifičnih za njezin fizički, psihološki, mentalni, gospodarski, kulturni ili socijalni identitet. Tom zakonskom odredbom, uz odredbu članka 1. stavak 1. Zakona o izmjenama i dopunama Zakona o osobnoj iskaznici, osigurava se provedba jedne od osobnih sloboda i prava građana – sigurnost i tajnost osobnih podataka.
Shodno izloženom, predlaže se da Ustavni sud nakon provedenog postupka, u skladu sa člankom 55. stavak 1. Ustavnog zakona o Ustavnom sudu Republike Hrvatske (NN. br. 49/92.) ukine osporeni članak 8.e stavak 1. Zakona o izmjenama i dopunama Zakona o referendumu i drugim oblicima osobnog sudjelovanja u obavljanju državne vlasti i lokalne i područne (regionalne) samouprave, u dijelu koji glasi: 'i jedinstveni matični broj građana.'«
IV. OČITOVANJE MINISTARSTVA UPRAVE
8. Ministarstvo uprave u svom je očitovanju, uz ostalo, navelo:
»U konkretnom slučaju nesporna je činjenica da je odredbom članka 8.e Zakona o izmjenama i dopunama Zakona o referendumu i drugim oblicima osobnog sudjelovanja u obavljanju državne vlasti i lokalne i područne (regionalne) samouprave ('Narodne novine', broj 92/01.) određeno da birači koji se izjašnjavaju o potrebi da se zatraži raspisivanje referenduma upisuju uz svoje ime i prezime i jedinstveni matični broj građana te se osobno potpisuju.
Nadalje, osporena je odredba po našem mišljenju sukladna odredbi članka 7. stavka 1. podstavka 2. Zakona o zaštiti osobnih podataka, koji kao lex specialis razrađuje odredbu članka 37. Ustava Republike Hrvatske o zaštiti osobnih podataka, pri čemu nije od direktnog značaja činjenica da je u Zakonu o osobnoj iskaznici iz odredbe o sadržaju osobne iskaznice brisan jedinstveni matični broj građana.
Jednako tako, mišljenja smo i da je osporena odredba sukladna odredbi članka 37. stavka 1. Ustava Republike Hrvatske, jer su odredbom članka 8.e Zakona o izmjenama i dopunama Zakona o referendumu i drugim oblicima osobnog sudjelovanja u obavljanju državne