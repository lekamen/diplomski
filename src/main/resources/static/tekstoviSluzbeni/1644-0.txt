84 29.07.2015 Presuda Visokog upravnog suda Republike Hrvatske broj: UsII-16/2013-22 od 2. lipnja 2015.
VISOKI UPRAVNI SUD REPUBLIKE HRVATSKE
1645
PRESUDA
Visoki upravni sud Republike Hrvatske u vijeću sastavljenom od sudaca toga suda mr. sc. Ivice Kujundžića, predsjednika vijeća, Eveline Čolović Tomić i Mire Kovačić članova vijeća, te Ide Balent, zapisničarke, u upravnom sporu tužitelja Hrvatski telekom d.d., Zagreb, Savska cesta 32, kojeg zastupa Zajednički odvjetnički ured Krešimir Galeković i Damir Linta, odvjetnici iz Zagreba, Frana Kurelca 1, protiv rješenja tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, klasa: UP/I-344-08/13-03/01, urbroj: 376-04/DM-13-30 od 28. veljače 2013., uz sudjelovanje zainteresirane osobe H1 telekom iz Splita, Put Trščenice 10, Split, koju zastupa punomoćnica Lidija Antonić, dipl. iur., radi rješavanja spora između operatora, na sjednici vijeća održanoj 2. lipnja 2015.
presudio je
I. Odbija se tužbeni zahtjev protiv točke 1. i 2. djelomičnog i privremenog rješenja Hrvatske agencije za poštu i elektroničke komunikacije, klasa: UP/I-344-08/13-03/01, urbroj: 376-04/DM-13-30 od 28. veljače 2013.
riješio je
II. Obustavlja se postupak u odnosu na točku 3. rješenja Hrvatske agencije za poštu i elektroničke komunikacije, klasa: UP/-344-08/13-03/01, urbroj: 376-04/DM-13-30 od 28. veljače 2013.
Obrazloženje
Osporenim djelomičnim i privremenim rješenjem tuženika pod točkom 1. utvrđuje se da je Hrvatski telekom d.d. dužan H1 Telekomu d.d. iznos od 5.049.864,22 kn na ime naknade za kašnjenje u isporuci reguliranih veleprodajnih usluga i naknade za otklanjanje smetnji i kvarova u isporuci reguliranih veleprodajnih usluga H1, pod točkom 2. nalaže se Hrvatskom telekomu d.d. da odmah po primitku ovog rješenja isplati H1 Telekomu d.d. iznos iz točke ovog rješenja, ili izvrši prijeboj svojih nespornih i dospjelih potraživanja sa H1 telekomom d.d. za taj iznos, te pod točkom 3. nalaže se Hrvatskom telekomu d.d. da odmah po primitku ovog rješenja a do okončanja postupka povuče zadužnice izdane od strane društva H1 Telekom d.d.u iznosu od 17.205.767,52 kn koje je radi naplate svojih potraživanja dana 22. siječnja 2013. predao financijskoj agenciji.
U opširno podnesenoj tužbi tužitelj navodi da osporeno rješenje pobija zbog toga što u pobijanom aktu nije pravilno primijenjen zakon zbog toga što se u postupku koji je aktu prethodio nije postupilo po pravilima postupka i zbog toga što činjenično stanje nije pravilno utvrđeno te što je iz utvrđenih činjenica izveden nepravilan zaključak u pogledu činjeničnog stanja. Tužitelj u tužbi iznosi povijesni dio odnosa s H1 Telekom d.d., te navodi da su sklopljeni ugovori na temelju kojih tužitelj pruža H1 Telekomu određene veleprodajne elektroničke komunikacijske usluge, te nabraja ugovore, a koji su sklopljeni na temelju standardnih ponuda tužitelja za pružanje veleprodajnih elektroničkih komunikacijskih usluga. Standardne ponude tužitelj je objavio na temelju naloga iz odluke tuženika i to o analizi tržišta na kojima se pružaju pojedine od navedenih veleprodajnih usluga, te odluke vijeća tuženika od 22. prosinca 2010. godine o obvezi objave standardne ponude o načinu i uvjetima pristupa i zajedničkog korištenja elektroničke komunikacijske infrastrukture i povezane opreme donesene sukladno članku 30. Zakona o elektroničkim komunikacijama. Sukladno standardnim ponudama tužitelja koji su dio ugovornog odnosa između tužitelja i H1 utvrđen je rok dospijeća računa za veleprodajne usluge koje tužitelj pruža operatorima 30 dana ukoliko H1 ne podmiri svoja dugovanja u roku dospijeća tužitelj šalje pismenu opomenu, ukoliko H1 ne podmiri bilo koje dospjelo i nesporno dugovanje za usluge iz konkretne standardne ponude u roku od 60 dana od zaprimanja pisane opomene tužitelj je ovlašten pokrenuti postupak prisilne naplate potraživanja i aktiviranje instrumenata osiguranja plaćanja, a ako se ne može naplatiti i iz instrumenta