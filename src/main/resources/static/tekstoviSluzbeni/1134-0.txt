57 27.05.2015 Presuda Visokog upravnog suda Republike Hrvatske, poslovni broj: UsII-62/13-3 od 7. svibnja 2015
VISOKI UPRAVNI SUD REPUBLIKE HRVATSKE
1135
PRESUDA
Visoki upravni sud Republike Hrvatske u vijeću sastavljenom od sudaca toga suda mr. sc. Mirjane Juričić, predsjednice vijeća, Jasminke Jenjić i Lidije Rostaš-Beroš, članica vijeća, te više sudske savjetnice Jadranke Jelić, zapisničarke, u upravnom sporu tužitelja Slavonija MK d.d. Osijek, Vinkovačka 68, protiv tuženika Agencije za zaštitu tržišnog natjecanja, Zagreb, Savska cesta 41, radi nadzora provedbe odobrene državne potpore, u sjednici vijeća održanoj 7. svibnja 2015.
presudio je
I. Tužba se odbija.
II. Ova presuda će se objaviti u »Narodnim novinama«.
Obrazloženje
Osporenim rješenjem tuženog tijela, u točki I dispozitiva, utvrđuje se da Ministarstvo gospodarstva, kao davatelj državne potpore i poduzetnik Slavonija modna konfekcija d.d. sa sjedištem u Osijeku, kao korisnik državne potpore, nisu u predviđenom roku otklonili nepravilnosti u korištenju državne potpore utvrđene rješenjem Agencije za zaštitu tržišnog natjecanja, klase: UP/I-430-01/2007-00/39, urbroj: 580-09-01/43-24 od 3. svibnja 2010. godine, a koja se odnosi na državnu potporu za restrukturiranje u iznosu od 11.104.090,70 kn, odobrenu rješenjem Agencije za zaštitu tržišnog natjecanja klase: UP/I-430-01/2005-02/2, urbroj: 580-03-05-43-10 od 20. listopada 2005. godine.
Točkom II nalaže se Ministarstvu gospodarstva da izvrši povrat državne potpore iz rješenja Agencije za zaštitu tržišnog natjecanja klase: UP/I-430-01/2005-02/2, urbroj: 580-03-05-43-10 od 20. listopada 2005., od poduzetnika Slavonija modna konfekcija d.d., sa sjedištem u Osijeku, u iznosu od 11.104.090,70 kn, uvećanih za iznos osnovne referentne stope, uvećane za 100 baznih bodova, koja se obračunava od 4. studenog 2008. do dana povrata ukupnog iznosa.
Točkom III rješenja Ministarstvo gospodarstva je u obvezi dostaviti Agenciji za zaštitu tržišnog natjecanja slijedeće dokaze o izvršenom povratu državne potpore iz točke II izreke ovog rješenja: a) točan datum kada je izvršen povrat, b) ukupan iznos izvršenog povrata, sve to u roku od 6 mjeseci od dostave ovog rješenja.
Zakonitost osporenog rješenja tužitelj pobija zbog točke II. dispozitiva navodeći da se državna potpora u iznosu od 11.104.090,70 kn sastojala u pretvaranju potraživanja Ministarstva financija za poreze i doprinose iz 2003., 2004. i 2005. godine te je stoga Ministarstvo financija namirilo navedeno potraživanje u dionicama tužitelja u ekvivalentnoj vrijednosti.
Tužitelj smatra da bi povrat navedene potpore značio da tužitelj dva puta plaća isti dug a što je u smislu Zakona o obveznim odnosima stjecanje bez osnove za Ministarstvo financija. Osim navedenog tužitelj ističe da je odobrena državna potpora istovremeno i način namirenja poreza i doprinosa za 2003., 2004. i 2005. godinu te da je apsolutni zastarni rok za plaćanje poreza i doprinosa 6 godina, a do dana donošenja osporenog rješenja istekao je apsolutni zastarni rok za plaćanje poreza i doprinosa.
Predlaže stoga Sudu da uvaži tužbu i poništi osporeno rješenje.
U odgovoru na tužbu tuženik navodi, u bitnom, da potraživanje za poreze i doprinose za 2003., 2004. i 2005. godinu koje je pretvoreno u udjel u temeljnom kapitalu tužitelja predstavlja odobrenu državnu potporu kao što je to utvrđeno rješenjem tuženika od 20. listopada 2005. godine za koji se nalaže povrat jer su u njenom korištenju utvrđene nepravilnosti sukladno članku 15. stavku 2. i 3. Zakona o državnim potporama, a ne više potraživanje po osnovi poreza i doprinosa pa u konkretnom slučaju nije moguće primijeniti zastarne rokove iz Općeg poreznog zakona već isključivo zastarni rok iz članka 233. stavka 1. Zakona o obveznim odnosima. Prema tom Zakonu tražbine, a u konkretnom slučaju tražbina se odnosi na državnu potporu u obliku pretvaranja potraživanja u udjel u temeljnom kapitalu tužitelja utvrđen rješenjem tuženika od 20. listopada 2005., zastarijevaju za