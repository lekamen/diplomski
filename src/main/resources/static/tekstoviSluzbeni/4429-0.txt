76 24.08.2016 Odluka Ustavnog suda Republike Hrvatske broj: U-III-3488/2013 od 30. lipnja 2016.
USTAVNI SUD REPUBLIKE HRVATSKE
1778
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Ingrid Antičević Marinović, predsjednica Vijeća, te suci Mato Arlović, Snježana Bagić, Davorin Mlakar, Rajko Mlinarić i Miroslav Šumanović, članovi Vijeća, u postupku koji su ustavnom tužbom pokrenuli MC-ULTIMAKS d.o.o., Marijan Kulaš i Verica Kulaš, svi iz Velike Gorice, koje zastupa odvjetnik Ljubomir Vuković iz Odvjetničkog društva Jelić, Vuković i Handžiski iz Zagreba, na sjednici održanoj 30. lipnja 2016. jednoglasno je donio
ODLUKU
I. Ustavna tužba se usvaja.
II. Ukida se presuda Visokog upravnog suda Republike Hrvatske broj: Us-7610/2010-11 od 11. travnja 2013.
III. Predmet se vraća Visokom upravnom sudu Republike Hrvatske na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnijeli su MC-ULTIMAKS d.o.o., Marijan Kulaš i Verica Kulaš, svi iz Velike Gorice (u daljnjem tekstu: podnositelji), Rakarska 18, koje u postupku pred Ustavnim sudom zastupa odvjetnik Ljubomir Vuković iz Odvjetničkog društva Jelić, Vuković i Handžiski iz Zagreba.
Podnositelji u ustavnoj tužbi tvrde da su im presudom Visokog upravnog suda Republike Hrvatske (u daljnjem tekstu: Visoki upravni sud) broj: Us-7610/2010-11 od 11. travnja 2013. (u daljnjem tekstu: osporena odluka) povrijeđena ljudska prava i temeljne slobode zajamčene Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Osporenom odlukom Visokog upravnog suda odbijena je tužba podnositelja i potvrđeno je rješenje Grada Velike Gorice, Upravnog odjela za prostorno uređenje i graditeljstvo (u daljnjem tekstu: tuženo tijelo) kojim je po pravu nadzora poništena lokacijska dozvola klasa: UP/I-350-05/2008-001/00436, ur. broj: 238-33-10-2009-9 od 25. ožujka 2009.
1.1. Za potrebe ustavnosudskog postupka, a na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) Ustavni sud je zatražio i izvršio uvid u spis Visokog upravnog suda broj: Us-7610/2010.
II. ČINJENICE I OKOLNOSTI SLUČAJA
2. Uvidom u spis predmeta utvrđeno je sljedeće:
– tvrtka »B.V. INVEST« d.o.o. iz Zagreba u povodu zahtjeva za zahvat u prostoru ishodila je lokacijsku dozvolu klasa: UP/I-350-05/2008-001/00436, ur. broj: 238-33-10-2009-9 od 25. ožujka 2009. (u daljnjem tekstu: lokacijska dozvola), koja je izdana za građenje višestambene građevine na postojećoj građevnoj čestici površine 1126 m2 i širine 19 m;
– lokacijska dozvola postala je konačna 28. srpnja 2009. (odbijene su žalbe i potvrđeno je prvostupanjsko rješenje o izdavanju lokacijske dozvole klasa: UP/II-350-05/09-02/574, ur. broj: 531-04-1-09-2), a pravomoćna 26. kolovoza 2009.;
– podnositelji su od tvrtke »B.V. INVEST« d.o.o. kupoprodajom stekli pravo vlasništva na nekretninama za koje je izdana sporna lokacijska dozvola;
– na temelju pravomoćne lokacijske dozvole podnositelji su izradili i ishodili potvrdu glavnog projekta;
– u skladu sa lokacijskom dozvolom i potvrđenim glavnim projektom, podnositelji su izgradili građevinu (stambeno-poslovni objekt) i sklopili ugovore o prodaji posebnih dijelova građevine s trećim osobama;
– građevinski inspektor Upravnog odjela za provedbu dokumenata prostornog uređenja i građenja grada Velike Gorice inspekcijskim nadzorom provedenim 8. prosinca 2009. utvrdio je da je investitor započeo s radovima u skladu s potvrdom glavnog projekta;
– urbanistički inspektor Uprave za inspekcijske poslove Ministarstva zaštite okoliša, prostornog uređenja i graditeljstva (u daljnjem tekstu: Ministarstvo) 18. svibnja 2010. predložio je poništiti po pravu nadzora spornu lokacijsku dozvolu;
– Ministarstvo je 24. svibnja 2010. donijelo odluku o