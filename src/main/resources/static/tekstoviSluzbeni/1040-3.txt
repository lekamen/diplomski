 Naime, predmet ovog postupka je ocjena suglasnosti sa zakonom općeg akta kojim su normirani uvjeti za oslobađanje od plaćanja komunalnog doprinosa, dok se sudska presuda na koju ukazuje podnositeljica odnosi na opći akt kojim su utvrđeni kriteriji za izračun visine komunalnog doprinosa, a koji su određeni izvan zakonom propisanih ovlasti. To stoga jer niti prebivalište niti mjesto rođenja, a niti uopće bilo koji drugi kriterij vezan za osobni status obveznika plaćanja komunalnog doprinosa, nisu kriteriji predviđeni Zakonom o komunalnom gospodarstvu temeljem kojih bi predstavničko tijelo imalo ovlast smanjiti visinu komunalnog doprinosa.
Slijedom iznesenog, ovaj Sud smatra neupitnom ovlast predstavničkog tijela jedinice lokalne samouprave da propiše opće uvjete i razloge temeljem kojih se u pojedinačnim slučajevima može odobriti djelomično ili potpuno oslobađanje od plaćanja komunalnog doprinosa. Jedino zakonsko ograničenje pri utvrđivanju takvih uvjeta sadržano je u alineji 5. stavka 7. članka 31. Zakona o komunalnom gospodarstvu, prema kojoj se u odluci kojom se utvrđuju opći uvjeti za oslobađanje od plaćanja komunalnog doprinosa moraju utvrditi izvori sredstava iz kojih će se namiriti iznos za slučaj potpunog ili djelomičnog oslobađanja od plaćanja komunalnog doprinosa.
Odlukom o komunalnom doprinosu Općine Sv. Filip i Jakov utvrđene su zone, način obračuna, visina i način plaćanja komunalnog doprinosa (poglavlje IV) te su propisani opći uvjeti i razlozi za oslobađanje od plaćanja komunalnog doprinosa (poglavlje V).
Osporena odredba smještena je u poglavlje V. Odluke o komunalnom doprinosu, kojim su određene fizičke i pravne osobe odnosno objekti koji podliježu oslobađanju od plaćanja komunalnog doprinosa (članak 14., 15. i 16.), te kriteriji kao što su prebivalište, broj građevina koje obveznik gradi, jednokratno plaćanje i sl. (članak 17.) koji su od utjecaja na djelomično oslobađanje od plaćanja predmetnog doprinosa.
Iz sadržaja navedenih poglavlja razvidno je da je Općinsko vijeće Općine Sv. Filip i Jakov utvrdilo različite kriterije za potpuno ili djelomično oslobađanje od plaćanja komunalnog doprinosa, među kojima je jedan od tih kriterija i prebivalište obveznika plaćanja komunalnog doprinosa na području Općine Sv. Filip i Jakov u određenom trajanju, a što nije u suprotnosti s mjerodavnim odredbama Zakona o komunalnom gospodarstvu.
Međutim, temeljem izričite odredbe članka 31. stavka 7. alineje 5. Zakona o komunalnom gospodarstvu, predstavničko tijelo dužno je prilikom utvrđivanja uvjeta za oslobađanje od plaćanja komunalnog doprinosa istom odlukom utvrditi i izvore sredstava iz kojih će se namiriti iznos za slučaj potpunog ili djelomičnog oslobađanja od plaćanja tog doprinosa, a što je ovdje izostalo, jer nadležno predstavničko tijelo nije predvidjelo izvore sredstava iz kojih će se namiriti razlika do koje je došlo zbog djelomičnog oslobađanja od plaćanja komunalnog doprinosa po osnovi prebivališta obveznika plaćanja predmetnog doprinosa.
Stoga, a polazeći od činjenice da je prema Zakonu o komunalnom gospodarstvu predstavničko tijelo jedinice lokalne samouprave ovlašteno propisati uvjete i razloge zbog kojih se u pojedinačnim slučajevima može odobriti djelomično ili potpuno oslobađanje od plaćanja komunalnog doprinosa samo pod uvjetom da se u odluci kojom se utvrđuju takvi uvjeti utvrde i izvori sredstava iz kojih će se namiriti razlika za slučaj potpunog ili djelomičnog oslobađanja od plaćanja komunalnog doprinosa, Sud nalazi da Općinsko vijeće Općine Sv. Filip i Jakov, propisujući uvjete za djelomično oslobađanje od obveze plaćanja komunalnog doprinosa na način kako je to učinjeno osporenom odredbom članka 17. stavka 1. Odluke o komunalnom doprinosu, nije postupilo u skladu s odredbom članka 31. stavka 7. alineje 5. Zakona o komunalnom gospodarstvu.
Kraj takvog stanja stvari, Sud ocjenjuje da osporena odredba članka 17. stavka 1. Odluke o komunalnom doprinosu nije suglasna sa zakonom, zbog čega je istu ukinuo.
U 