130 30.11.2015 Pravilnik o načinu izbora miritelja i provođenju postupka mirenja u kolektivnim radnim sporovima
MINISTARSTVO RADA I MIROVINSKOGA SUSTAVA
2464
Na temelju članka 207. stavka 3. Zakona o radu (»Narodne novine«, broj 93/14), ministar rada i mirovinskoga sustava donosi
PRAVILNIK
O NAČINU IZBORA MIRITELJA I PROVOĐENJU POSTUPKA MIRENJA U KOLEKTIVNIM RADNIM SPOROVIMA
I. OPĆE ODREDBE
Članak 1.
(1) Ovim Pravilnikom uređuje se način izbora miritelja, provođenje postupka mirenja u kolektivnom radnom sporu (u daljnjem tekstu: spor) i obavljanje organizacijskih, stručnih i administrativnih poslova za potrebe toga postupka.
(2) Izrazi koji se koriste u ovom Pravilniku, a imaju rodno značenje, koriste se neutralno i odnose se jednako na muški i ženski rod.
Članak 2.
(1) Postupak mirenja provodi se u slučaju spora koji može dovesti do štrajka ili drugog oblika industrijske akcije, ako stranke spora nisu dogovorile neki drugi način njegovog mirnog rješavanja.
(2) Stranke u sporu mogu biti jedan ili više sindikata, odnosno udruga više razine i jedan ili više poslodavaca, odnosno udruga više razine.
II. LISTA MIRITELJA
Članak 3.
(1) Miritelje mogu predložiti sindikati, udruge sindikata više razine, udruge poslodavaca, udruge poslodavaca više razine, Vlada Republike Hrvatske i županijska gospodarsko-socijalna vijeća.
(2) Postupak predlaganja kandidata provodi se povodom objavljenog javnog poziva za predlaganje kandidata za miritelje u kolektivnim radnim sporovima, koji objavljuje ministarstvo nadležno za poslove rada (u daljnjem tekstu: ministarstvo), na mrežnim stranicama ministarstva.
(3) Za miritelja u određenoj županiji, na listi miritelja može biti imenovana osoba koja ima prebivalište ili boravište u županiji za koju se imenuje ili u nekoj od susjednih županija.
(4) Prije imenovanja miritelja, miritelji moraju biti educirani za provođenje mirenja u sporu sukladno posebnim propisima o mirenju.
(5) Edukaciju miritelja organizira ministarstvo.
Članak 4.
(1) Listu miritelja na nacionalnoj razini po županijama odlukom utvrđuje Gospodarsko-socijalno vijeće na nacionalnoj razini (u daljnjem tekstu: GSV).
(2) Iznimno od stavka 1. ovoga članka, ako GSV nije osnovan ili je prestao s radom, ministar nadležan za poslove rada (u daljnjem tekstu: ministar) utvrdit će listu miritelja na nacionalnoj razini po županijama početkom svake kalendarske godine, najkasnije do 31. siječnja.
(3) Odluka iz stavka 1. i 2. ovoga članka objavljuje se u »Narodnim novinama«.
III. POSTUPAK MIRENJA
Provođenje postupka mirenja
Članak 5.
Postupak mirenja provodi jedan miritelj, ako stranke nisu o tomu postigle drukčiji sporazum.
Pokretanje postupka mirenja
Članak 6.
(1) Postupak mirenja pokreće bilo koja stranka u sporu, dostavom pisane obavijesti o sporu (u daljnjem tekstu: obavijest) GSV-u ili mjesno nadležnom uredu državne uprave nadležnom za poslove rada u županiji ili uredu Grada Zagreba nadležnom za poslove rada (u daljnjem tekstu: ured).
(2) Ured je dužan odmah po primitku, obavijest dostaviti GSV-u ili, ako GSV nije osnovan ili je prestao s radom, ministarstvu.
(3) Stranka koja pokreće postupak mirenja, u pisanoj obavijesti mora obvezno navesti naziv, sjedište, telefon, telefaks i elektroničku adresu stranaka u sporu, datum obavijesti, predmet spora i obrazložiti razloge koji su doveli do spora te uz obavijest, dostaviti izjavu o postignutom dogovoru o miritelju ili izjavu da dogovor o miritelju nije postignut.
(4) Stranka koja pokreće postupak mirenja u slučaju spora o sklapanju, izmjeni ili obnovi kolektivnog ugovora, u obavijesti je dužna navesti podatke za sve stranke koje, u skladu s posebnim propisom, sudjeluju u pregovorima o sklapanju novog kolektivnog ugovora, odnosno sudjeluju u pregovorima o izmjeni ili obnovi kolektivnog ugovora i koji su potpisnici toga kolektivnog ugovora.
(5) GSV ili ministarstvo, ako GSV nije osnovan ili je prestao s radom, obavijest će dostaviti svim strankama u sporu odmah po primitku, a najkasnije dvadeset četiri sata