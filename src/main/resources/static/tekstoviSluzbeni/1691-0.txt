86 04.08.2015 Pravilnik o tehničkim uvjetima za turističko vozilo
MINISTARSTVO POMORSTVA, PROMETA I INFRASTRUKTURE
1692
Na temelju članka 2. stavka 1. točke 52. Zakona o sigurnosti prometa na cestama (»Narodne novine«, br. 67/2008, 48/2010, 74/2011, 80/2013, 158/2013, 92/2014 i 64/2015) ministar pomorstva, prometa i infrastrukture uz suglasnost ministra nadležnog za unutarnje poslove donosi
PRAVILNIK
O TEHNIČKIM UVJETIMA ZA TURISTIČKO VOZILO
Članak 1.
Ovim se Pravilnikom propisuju tehnički uvjeti i uvjeti uporabe turističkih vozila koja su konstruirana ili preinačena isključivo za potrebe prijevoza osoba u turističke svrhe.
Članak 2.
U smislu ovoga Pravilnika pojedini pojmovi imaju sljedeće značenje:
1. »turističko vozilo« je motorno ili priključno vozilo posebne namjene, konstruirano ili preinačeno isključivo za turističke potrebe,
2. »najveća konstrukcijska brzina« je brzina koju tehnički ispravno turističko vozilo može postići prema tehničkim karakteristikama glavnog pogonskog sustava (motora i transmisije).
Članak 3.
(1) Turističko vozilo ima najmanje dvije osovine i najmanje tri kotača.
(2) Namjena turističkog vozila je prijevoz osoba u turističke svrhe.
(3) Status turističkog vozila dokazuje se pojedinačnim tehničkim odobrenjem navedenim u potvrdi o ispitivanju vozila.
Članak 4.
(1) Turističko vozilo je konstruirano ili preinačeno za brzine koje ne prelaze 25 km/h.
(2) Iznimno od odredbe stavka 1. ovoga članka, turističko vozilo namijenjeno za vuču koje ispunjava značajke homologacijskih zahtjeva kategorija M, N, O i L, može se kretati brzinom do 50 km/h.
(3) Turističko vozilo ili skup vozila, mora imati uređaje koji omogućuju da pri vožnji u krugu, promjer vanjske opisane kružnice bude najviše 25,00 m, a promjer unutarnje kružnice najmanje 10,60 m.
Članak 5.
(1) Turističko vozilo mora imati efikasan kočni sustav i sustav za upravljanje.
(2) Turističko vozilo čija najveća konstrukcijska brzina prelazi 25 km/h mora imati višekružni kočni sustav i sustav upravljanja koji ispunjava značajke homologacijskih zahtjeva.
(3) Kočni sustav mora biti izveden na način da tijekom vožnje vozač može na lak i siguran način podešavati jačinu kočenja radne kočnice.
(4) Turističko vozilo mora biti opremljeno parkirnom kočnicom.
Članak 6.
(1) Turističko vozilo čija najveća konstrukcijska brzina prelazi 25 km/h mora imati svjetlosno signalnu opremu, sukladno pravilnicima o homologaciji.
(2) Uređaji za osvjetljavanje ceste i za davanje svjetlosnih znakova postavljeni na prednjoj strani turističkog vozila ne smiju davati svjetlost crvene boje vidljivu s prednje strane vozila, ni svjetlost bijele boje od svjetala i reflektirajućih tvari postavljenih na stražnjoj strani vozila. Na stražnjoj strani vozila, svjetla za osvjetljavanje ceste pri vožnji unatrag moraju biti bijele boje, kao i pokretno svjetlo za istraživanje (reflektor) te svjetla za osvjetljavanje stražnje registarske pločice.
(3) Na turističkom motornom vozilu čija najveća konstrukcijska brzina ne prelazi 25 km/h moraju, simetrično s obzirom na vertikalnu, uzdužnu, središnju ravninu biti ugrađena najmanje dva kratka glavna svjetla.
(4) Na turističkom vozilu čija najveća konstrukcijska brzina ne prelazi 25 km/h moraju, simetrično s obzirom na vertikalnu, uzdužnu, središnju ravninu biti ugrađena dva stražnja pozicijska svjetla, dva stražnja katadioptera crvene boje.
(5) Na turističkom motornom vozilu čija najveća konstrukcijska brzina prelazi 10 km/h moraju, simetrično s obzirom na vertikalnu, uzdužnu, središnju ravninu biti ugrađena barem dva prednja i dva stražnja pokazivača smjera jantarne boje, a na turističkom priključnom vozilu najmanje dva stražnja pokazivača smjera jantarne boje.
(6) Na turističkom vozilu čija najveća konstrukcijska brzina prelazi 10 km/h i koje je namijenjeno za prijevoz više od osam putnika moraju biti, na vučnom vozilu i posljednjem priključnom vozilu, ugrađena rotacijska i/ili treptava svjetla koja daju svjetlost žuto-narančaste boje. Rotacijska i/ili