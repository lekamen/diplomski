33 24.03.2015 Presuda Upravnog suda u Rijeci broj: 3 UsI-1724/13-5 od 5. ožujka 2015.
UPRAVNI SUD U RIJECI
688
PRESUDA
Upravni sud u Rijeci, po sutkinji Mariji Renner Jakovljević, dipl. iur., uz sudjelovanje zapisničarke Marijane Andrijević, u upravnom sporu tužitelja Marina Stepančića iz Koromačnog, Brovinje 50, zastupanog po opunomoćeniku Marijanu Belušiću, odvjetniku u Labinu, Sv. Katarina 14, protiv tuženika Hrvatske regulatorne agencije za mrežne djelatnosti (ranije Hrvatske agencije za poštu i elektroničke komunikacije), Zagreb, Roberta Frangeša Mihanovića 9, zastupanog po službenoj osobi Marini Brkljačić, uz sudjelovanje zainteresirane osobe Hrvatskog Telekoma d.d., Zagreb, Savska cesta 32, radi rješavanja spora između korisnika i operatera, 5. ožujka 2015.,
presudio je
Odbija se tužbeni zahtjev tužitelja radi poništenja Odluke tuženika Hrvatske agencije za poštu i elektroničke komunikacije, klasa: UP/I-344-08/12-01/668, urbroj: 376-05/NJ-13-6 od 3. siječnja 2013. i oslobođenja od obveze plaćanja usluge (stavke na računu) »videoteka – posudba video sadržaja« navedene u računima za mjesec veljaču i ožujak 2012., sve u roku od 30 dana.
Obrazloženje
Osporavanom Odlukom tuženika Hrvatske agencije za poštu i elektroničke komunikacije od 3. siječnja 2013. odbijen je zahtjev tužitelja za rješavanje spora između korisnika (ovdje tužitelja) i operatera (ovdje zainteresirane osobe) kao neosnovan.
Osporavajući zakonitost Odluke tuženika od 3. siječnja 2013., tužitelj je podnio tužbu Visokom upravnom sudu Republike Hrvatske kod kojeg je zaprimljena 13. veljače 2013. pod poslovnim brojem UsII-12/13, nakon čega se isti sud rješenjem poslovnog broja UsII-12/2013-7 od 9. listopada 2013. oglasio nenadležnim za odlučivanje u ovom upravnom sporu, te tužbu tužitelja ustupio ovome Sudu kao stvarno i mjesno nadležnom sudu na nadležno postupanje temeljem odredbe članka 28. stavka 2. Zakona o upravnim sporovima (»Narodne novine« broj 20/10, 143/12) u svezi s člankom 3. i 14. Zakona o izmjenama i dopunama Zakona o elektroničkom komunikacijama (»Narodne novine« broj 80/13).
Tužitelj u tužbi osporava visinu računa zaprimljenog od strane zainteresirane osobe (Hrvatskog Telekoma d.d. Zagreb) za mjesec veljaču i ožujak 2012. ističući da tužitelj kao i njegova obitelj nikada nije koristila uslugu MAXtv videoteke, niti da im je poznato kako se ista koristi, te da je tek dopisom od 20. ožujka 2012. zainteresirana osoba uputila tužitelja o načinu korištenja MAXtv usluge videoteke, kao i da je i iz samih ispostavljenih računa za navedene mjesece razvidno da toliki broj video sadržaja nije fizički niti moguće pogledati tijekom navedenog obračunskog razdoblja, slijedom čega je tužitelj predložio da se od zainteresirane osobe pribave podaci o video sadržajima koji su bili predmet obračuna za mjesec veljaču i ožujak 2012., kao i podatak o vremenu kada su isti posuđeni, te jesu li i kada navedeni video sadržaji pogledani.
Imajući u vidu navedeno, tužitelj je u tužbenom zahtjevu predložio da se poništi Odluka tuženika od 3. siječanja 2013. i da se zahtjev tužitelja upućen tuženiku radi rješavanja spora između korisnika i operatera usvoji te se tužitelja oslobodi obveze plaćanja usluge (stavke na računu) »videoteka – posudba video sadržaja« navedene u računima za mjesec veljaču i ožujak 2012., sve u roku od 30 dana.
U odgovoru na tužbu zaprimljenom kod Visokog upravnog suda Republike Hrvatske 20. ožujka 2013., tuženik je u cijelosti ostao kod navoda iznesenih u obrazloženju osporavane Odluke, navodeći da se prigovor tužitelja kojeg je tužitelj istaknuo u zahtjevu upućenog tuženiku radi rješavanja spora između korisnika i operatera odnosi na zaduženje stavke »videoteka – posudba video sadržaja«, na računima izdanim od strane zainteresirane osobe tužitelju za mjesece veljaču i ožujak 2012., te da je postupajući po zahtjevu tužitelja, nakon prikupljene dokumentacije, utvrđeno da zahtjev tužitelja upućen tuženiku radi rješavanja spora između korisnika i operatera