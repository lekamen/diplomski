 isključivo na formalnu uporabu takvih podataka kao dokaza za vrijeme postupka (usporedi, Khan, citirano gore, stavak 38.; P.G. i J.H., citirano gore, stavak 79.; i Bykov, citirano gore, stavak 95.).
132. On je također imao učinkovitu mogućnost osporiti vjerodostojnost dokaza i usprotiviti se njihovoj uporabi, a tu priliku je i iskoristio za vrijeme postupka pred prvostupanjskim sudom (vidi stavke 35. i 42. gore), u svojoj žalbi (vidi stavak 47. gore) i ustavnoj tužbi (vidi stavak 49. gore). Domaći sudovi su ispitali osnovanost njegovih tvrdnji te dali obrazloženje za svoje odluke (vidi stavke 46., 48. i 50. gore). Činjenica da podnositelj nije bio uspješan ni u kojem koraku ne mijenja činjenicu da je imao učinkovitu mogućnost osporiti dokaze te se usprotiviti njihovoj uporabi (vidi Schenk, citirano gore, stavak 47., i Khan, citirano gore, stavak 38.).
133. Sud nadalje ističe da sporni dokazi nisu bili jedini dokazi na kojima se temeljila presuda (usporedi Schenk, citirano gore, stavak 48.). Prilikom osuđivanja podnositelja, Županijski sud u Dubrovniku je uzeo u obzir iskaze podnositelja i njegovih suoptuženika te ih ispitao zajedno s iskazima drugih svjedoka i dokazima dobivenim brojnim pretragama i zapljenama (vidi stavak 45. gore).
134. Na temelju gore navedenoga, Sud smatra da ne postoji ništa što bi potkrijepilo zaključak da prava obrane podnositelja nisu odgovarajuće poštovana u pogledu izvedenih dokaza ili da je procjena domaćih sudova bila proizvoljna (vidi Bykov, citirano gore, stavak 98.). Zaključno, Sud smatra da uporaba spornih snimki kao dokaza nije kao takva podnositelja lišila poštenog suđenja.
135. Prema tome nije došlo do povrede članka 6. stavka 1. Konvencije.«
5.3. Ujedno je djelomično prihvaćen zahtjev podnositelja za naknadu (obeštećenje) zbog povrede članka 8. Konvencije te je ESLJP presudio:
»(a) da tužena država treba isplatiti podnositelju zahtjeva, u roku od tri mjeseca od datuma kada presuda postane pravomoćna u skladu s člankom 44. stavkom 2. Konvencije, sljedeće iznose koje je potrebno preračunati u hrvatske kune po tečajnoj stopi važećoj na dan namirenja:
(i) 7.500,00 EUR (sedam tisuća pet stotina eura), na ime naknade nematerijalne štete, uz sve poreze koji bi mogli biti obračunati;
(ii) 2.160,00 EUR (dvije tisuće i stotinu i šezdeset eura), na ime naknade troškova i izdataka, uz sve poreze koji bi mogli biti obračunati podnositelju zahtjeva;
(...)
6. Odbija preostali dio zahtjeva podnositelja za pravičnom naknadom.«
4) Postupak izvršenja presude ESLJP-a pred domaćim tijelima
6. Poslije konačnosti presude ESLJP-a Dragojević protiv Hrvatske, podnositelj ustavne tužbe, zastupan po odvjetniku Gašparu Lujaku iz Dubrovnika, podnio je 28. travnja 2015., na temelju članka 502. ZKP-a/08, Županijskom sudu u Dubrovniku zahtjev za obnovu kaznenog postupka na temelju presude ESLJP-a.
U zahtjevu za izmjenu domaće kaznene presude podnositelj je naveo kako je presudom ESLJP-a od 15. siječnja 2015. donesenom u predmetu Dragojević protiv Hrvatske presuđeno da je na štetu podnositelja pravomoćnom presudom Županijskog suda u Dubrovniku i presudom Vrhovnog suda, došlo do povrede članka 8. Konvencije. Na temelju te presude ESLJP-a, a koja je postala konačna 15. travnja 2015. predlaže obnovu kaznenog postupka uz obustavu daljnjeg izvršenja kazne zatvora nad podnositeljem.
7. Osporenim prvostupanjskim rješenjem odbijen je kao neosnovan podnositeljev zahtjev za izmjenu pravomoćne kaznene presude. Relevantni dio obrazloženja tog rješenja glasi:
»Iz naprijed naznačenog zahtjeva za obnovu kaznenog postupka razvidno je da osuđenik Ante Dragojević svoj zahtjev temelji na utvrđenju presude Europskog suda za ljudska prava u kojoj presudi se ističe i tvrdi kako je naznačenom presudom ovog suda i presudom Vrhovnog suda Republike Hrvatske na štetu osuđenika došlo do povrede čl. 8. Konvencije za zaštitu ljudskih prava i temeljnih sloboda jer su se u provedenom kaznenom postupku kao dokaz koristile informacije pribavljene uporabom 