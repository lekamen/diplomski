 u Republici Hrvatskoj osigurati svu dokumentaciju i informacije koje osigurava i ulagateljima u matičnoj državi članici UCITS fonda.
(2) Neovisno o odredbama stavka 1. ovoga članka, dokumentacija i informacije o UCITS fondu iz druge države članice moraju biti dostavljeni, odnosno na raspolaganju ulagatelju koji je udjele u tom UCITS fondu kupio u Republici Hrvatskoj i nakon prestanka trgovanja udjelima tog UCITS fonda u Republici Hrvatskoj, dok god postoje imatelji udjela u tom UCITS fondu koji su svoje udjele kupili u Republici Hrvatskoj.
(3) Društvo za upravljanje iz članka 137. stavka 1. ovoga Zakona svu dokumentaciju i informacije iz stavka 1. ovoga članka, kao i promjene predmetne dokumentacije, mora osigurati ulagateljima na način predviđen ovim Zakonom za dostavljanje pojedine dokumentacije i informacija UCITS fonda.
(4) Neovisno o odredbama stavka 3. ovoga članka, na učestalost objave cijene udjela UCITS fonda iz druge države članice primjenjuje se zakon matične države članice UCITS fonda.
(5) Dokumentacija i informacije o UCITS fondu iz druge države članice iz stavka 1. ovoga članka moraju ulagateljima u Republici Hrvatskoj biti na raspolaganju ili dostavljene najkasnije na dan kada su ta dokumentacija i informacije bili na raspolaganju ili dostavljeni ulagateljima u matičnoj državi članici UCITS fonda.
Jezik dokumenata
Članak 142.
(1) Ključni podaci za ulagatelje UCITS fonda iz druge države članice navedeni u članku 139. stavku 2. točki 4. ovoga Zakona moraju ulagateljima u Republici Hrvatskoj biti na raspolaganju na hrvatskom jeziku.
(2) Preostala dokumentacija i informacije o UCITS fondu iz druge države članice moraju ulagateljima u Republici Hrvatskoj biti na raspolaganju ili dostavljeni na hrvatskom ili engleskom jeziku.
(3) Za vjerodostojnost i točnost prijevoda dokumentacije i informacija iz stavaka 1. i 2. ovoga članka odgovara društvo za upravljanje iz članka 137. stavka 1. ovoga Zakona koje u Republici Hrvatskoj trguje udjelima UCITS fonda iz druge države članice.
Izravno trgovanje udjelima UCITS fonda osnovanog u drugoj državi članici
Članak 143.
(1) Na društvo za upravljanje iz druge države članice koje u Republici Hrvatskoj izravno obavlja samo poslove trgovanja udjelima UCITS fondova kojima upravlja, primjenjuju se samo odredbe dijela šestoga ovoga Zakona.
(2) Društvo za upravljanje iz druge države članice koje u Republici Hrvatskoj izravno obavlja poslove trgovanja udjelima UCITS fondova kojima upravlja, dužno je primjenjivati relevantne propise koji radi zaštite javnog interesa uređuju prava potrošača i sprječavanje pranja novca i financiranje terorizma, a na snazi su u Republici Hrvatskoj.
POGLAVLJE IV. TRGOVANJE UDJELIMA OTVORENOG INVESTICIJSKOG FONDA S JAVNOM PONUDOM IZ TREĆE DRŽAVE U REPUBLICI HRVATSKOJ
Članak 144.
(1) Udjelima otvorenog investicijskog fonda s javnom ponudom iz treće države u Republici Hrvatskoj može trgovati:
a) društvo za upravljanje iz treće države, isključivo putem podružnice za koju je dobilo odobrenje Agencije
b) društvo za upravljanje iz druge države članice, isključivo putem podružnice ili
c) društvo za upravljanje iz Republike Hrvatske.
(2) Društvo za upravljanje iz stavka 1. ovoga članka u Republici Hrvatskoj može trgovati samo udjelima otvorenog investicijskog fonda s javnom ponudom iz treće države čiji ulagatelji imaju barem jednaku razinu zaštite kao ulagatelji u UCITS fondove i čija se imovina ulaže u skladu s načelom razdiobe rizika.
(3) Društvo za upravljanje iz stavka 1. točke a) ovoga članka dužno je podnijeti zahtjev za izdavanje odobrenja za osnivanje podružnice kojem prilaže:
1. akt o osnivanju podružnice
2. izvadak iz sudskog ili drugog odgovarajućeg registra za društvo za upravljanje
3. osnivački akt društva za upravljanje
4. revidirane godišnje financijske izvještaje društva za upravljanje za posljednje dvije poslovne godine
5. ako iz izvatka iz točke 2. ovoga stavka nije vidljiv podatak o osnivačima društva za upravljanje, ispravu s podacima o osnivačima