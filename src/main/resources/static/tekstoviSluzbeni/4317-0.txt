70 30.07.2016 Uredba o snimanju iz zraka
VLADA REPUBLIKE HRVATSKE
1666
Na temelju članka 100. Zakona o obrani (»Narodne novine«, br. 73/13, 75/15 i 27/16), Vlada Republike Hrvatske je na sjednici održanoj 27. srpnja 2016. godine donijela
UREDBU
O SNIMANJU IZ ZRAKA
Opća odredba
Članak 1.
Ovom Uredbom propisuju se uvjeti koje pravne i/ili fizičke osobe moraju ispuniti kako bi mogle snimati iz zraka državno područje Republike Hrvatske, umnožavati i/ili objavljivati snimljene materijale, postupci i uvjeti pod kojima je dopušteno iznositi snimke iz zraka iz Republike Hrvatske te postupak i način pregledavanja snimaka prije njihovog korištenja.
Pojmovnik
Članak 2.
(1) Pojedini pojmovi koji se koriste u smislu ove Uredbe imaju sljedeće značenje:
1. državno područje Republike Hrvatske je kopneno područje i vodene površine u Republici Hrvatskoj
2. mjerilo snimanja (MS) osnovni je faktor kojim je definirana točnost snimanja iz zraka analognom kamerom
3. naručitelj snimanja je pravna ili fizička osoba za koju snimatelj obavlja snimanje iz zraka za potrebe izmjere zemljišta, istraživanja i prostornog uređenja te za druge gospodarstvene i znanstvene potrebe
4. oblik zapisa zračnih snimaka može biti analogni ili digitalni (prihvatljivi oblik zapisa zračnih snimaka koji se dostavlja na pregled nakon snimanja je digitalni zapis u čitljivom slikovnom formatu)
5. operator snimanja je fizička osoba koja upravlja uređajem za snimanje
6. operator zrakoplova je pravna ili fizička osoba koja je odgovorna za upravljanje zrakoplovom
7. područje razgraničenja sa susjednim državama je područje u neposrednoj blizini državne granice Republike Hrvatske i crta državne granice
8. prostorna veličina slikovnog elementa na terenu (GSD) osnovni je faktor kojim je definirana točnost snimanja iz zraka digitalnom kamerom
9. snimatelj je pravna ili fizička osoba koja ima registriranu djelatnost snimanja iz zraka
10. uređaj za snimanje je kamera ili senzor koji se nalazi na ili u zrakoplovu
11. vodene površine su sve vodene površine na kontinentalnom i morskom području Republike Hrvatske
12. zračni snimak je zapis podataka o elektromagnetskom zračenju zemljine površine i objekata na njoj, u analognom ili digitalnom obliku, dobiven različitim tehnikama snimanja iz zraka (fotografski, skeniranjem i sl.) i
13. zrakoplov za snimanje iz zraka (u daljnjem tekstu: zrakoplov) je svaka letjelica koja se može koristiti u operacijama snimanja iz zraka u skladu s propisima koji uređuju zračni promet u Republici Hrvatskoj.
(2) Pojedine kratice koje se koriste u ovoj Uredbi imaju sljedeće značenje:
1. GSD – prostorna veličina slikovnog elementa na terenu (Ground Sampling Distance)
2. MS – mjerilo snimanja i
3. OIB – osobni identifikacijski broj.
Snimanje iz zraka
Članak 3.
(1) Snimanje iz zraka je posebna operacija radova iz zraka, kod koje se uređaj za snimanje nalazi na ili u zrakoplovu.
(2) Snimati iz zraka državno područje Republike Hrvatske za potrebe izmjere zemljišta, istraživanja, prostornog uređenja te za druge gospodarstvene i znanstvene potrebe, mogu pravne i fizičke osobe koje su registrirane za snimanje iz zraka pri nadležnim registarskim tijelima država u kojima imaju poslovni nastan.
(3) Naručitelj snimanja dužan je uz zahtjev za izdavanje odobrenja za snimanje iz zraka priložiti dokument izdan od nadležnog tijela Republike Hrvatske za poslove sigurnosti i zaštite civilnog zračnog prometa kojim se dokazuje da je operator zrakoplova registriran za izvođenje operacija za snimanje iz zraka.
(4) Pod snimanjem iz zraka, u smislu ove Uredbe, ne smatra se snimanje koje sukladno posebnim propisima provode ministarstva nadležna za obranu i unutarnje poslove prilikom obavljanja redovitih poslova.
Ciljano snimanje
Članak 4.
(1) Pod ciljanim snimanjem pojedinih lokacija i građevina iz zraka podrazumijeva se snimanje vojnih i civilnih lokacija i građevina posebno važnih za obranu, ostalih izdvojenih lokacija i građevina, područja nacionalnih parkova i parkova prirode.
(2)