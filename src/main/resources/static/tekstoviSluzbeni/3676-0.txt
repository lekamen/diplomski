38 25.04.2016 Odluka Ustavnog suda Republike Hrvatske broj: U-III-4230/2015 od 25. veljače 2016.
USTAVNI SUD REPUBLIKE HRVATSKE
1025
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Slavica Banić, Mario Jelušić, Duška Šarin i Miroslav Šeparović, članovi Vijeća, u postupku koji je ustavnom tužbom pokrenula Ana Ostojić iz Zagreba, koju zastupaju Mladen Sučević i Ivan Šipek, odvjetnici iz Odvjetničkog društva Sučević i partneri u Zagrebu, na sjednici održanoj 25. veljače 2016. jednoglasno je donio
ODLUKU
I. Ustavna tužba se usvaja te se ukida presuda Prekršajnog suda u Splitu, Stalna služba u Kaštel Sućurcu broj: Pp P-3514/15 od 29. rujna 2015. u dijelu kojim se podnositeljici izriče zaštitna mjera zabrane upravljanja motornim vozilom »B« kategorije u trajanju od četiri (4) mjeseca.
II. Predmet se u dijelu iz točke I. izreke ove odluke vraća Prekršajnom suda u Splitu, Stalnoj službi u Kaštel Sućurcu, na ponovni postupak i odlučivanje.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavna tužba podnesena je protiv presude Prekršajnog suda u Splitu, Stalne službe u Kaštel Sućurcu broj: Pp P-3514/15 od 29. rujna 2015., kojom je podnositeljica proglašena krivom zbog počinjenja prekršajnog djela iz članka 57. stavka 4. Zakona o sigurnosti prometa na cestama (»Narodne novine« broj 67/08., 74/11., 80/13.,92/14. i 64/15.; u daljnjem tekstu: ZSPC).
Za počinjeno prekršajno djelo, činjenično i pravno opisano u izreci iste presude, Prekršajni sud u Splitu, Stalna služba u Kaštel Sućurcu je podnositeljici osnovom iz članka 57. stavka 7., u vezi s člankom 293. stavkom 2. ZSPC-a izrekao novčanu kaznu u iznosu od 5.000,00 kuna i zaštitnu mjeru zabrane upravljanja motornim vozilom B kategorije u trajanju od četiri (4) mjeseca.
Podnositeljica smatra da su joj osporenom presudom Prekršajnog suda u Splitu, Stalne službe u Kaštel Sućurcu povrijeđena ustavna prava zajamčena člancima 14. stavkom 2., 18. stavkom 1., 19. stavkom 2., 26. i 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14).
1.1. Na temelju članka 67. stavka 2. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), predložila je da Ustavni sud odgodi ovrhu osporene presude do donošenja odluke o ustavnoj tužbi.
2. Za potrebe ustavnosudskog postupka pribavljen je spis Prekršajnog suda u Splitu, Stalne službe u Kaštel Sućurcu broj: Pp P-3514/15.
II. ČINJENICE I OKOLNOSTI SLUČAJA
3. Uvidom u pribavljeni prekršajni spis, osporenu presudu i drugu dokumentaciju koja se u njemu nalazi, razvidno je da je Policijska uprava Splitsko-dalmatinska, Postaja prometne policije Split donijela obavezni prekršajni nalog protiv podnositeljice broj: 511-12-36-03-288/15 od 31. ožujka 2015, zbog prekršaja opisanog i pravno označenog u točki I. izreke osporene presude.
Navedenim nalogom podnositeljica je zbog počinjenog prekršaja iz članka 57. stavka 4. ZSPC-a, kažnjivog po članku 57. stavku 7., a u vezi sa člankom 293. stavkom 2. ZSPC-a, kažnjena novčanom kaznom u iznosu od 5.000,00 kuna te joj je izrečena i zaštitna mjera zabrane upravljanja motornim vozilom »B« kategorije u trajanju od dva (2) mjeseca.
Protiv obaveznog prekršajnog naloga podnositeljica je u zakonskom roku podnijela prigovor.
3.1. Odlučujući o prigovoru podnositeljice Prekršajni sud u Splitu, Stalna služba u Kaštel Sućurcu je u točki II. izreke osporene presude, obavezni prekršajni nalog stavio izvan snage, a u svojoj presudi istaknuo:
»Sud nalazi, kako se većim dijelom sadržaj Prigovora okrivljenice i pisane obrane sadržajno međusobno poklapaju, te u kojima okrivljenica ne negira prekršajno djelo za koje se tereti i izražava žaljenje zbog istog, te da je uzorna građanka s visokom stručnom spremom, da nikada nije kažnjavana 