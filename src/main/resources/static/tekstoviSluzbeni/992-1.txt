
Nadalje, tužitelj se u tužbi osvrće na Opću ponudu, na cilj stjecanja dionica INA-e navodeći kako se tom ponudom daje mogućnost malim dioničarima da prodaju dionice INA-e po cijeni višoj od prethodne tržišne, te da je HANFA previdjela činjenicu da Opća ponuda nije bila uvjetovana niti ograničena na INA-ine radnike i bivše radnike, te HANFINA implikacija da je tužitelj u ulagačkoj javnosti stvorio dojam da je njegova namjera stjecanje dionica INA-e »isključivo po cijeni od 2.800,00 HRK« i »s ciljem naglašenim u samoj općoj ponudi« nema utemeljenje niti u tekstu opće ponude niti u činjenicama. Nadalje, HANFA netočno navodi da je saznala za opcijske ugovore tek iz MOL-ove objave na njegovoj internetskoj stranici. Ako je HANFA smatrala da su kopije opcijskih ugovora relevantne za postupak, trebala ih je zatražiti od MOL-a umjesto da ishitreno donosi rješenje na izvanrednoj sjednici svoje uprave. Osim toga, HANFA u potpunosti zanemaruje činjenicu da je cijena koju je tužitelj ponudio u Općoj ponudi vrijedila samo u razdoblju od 15. prosinca 2010. do 14. siječnja 2011. Na dan 15. siječnja 2011. Opća ponuda je zajedno sa svim svojim uvjetima, uključujući cijenu od 2.800,00 HRK, istekla i više nije obvezivala tužitelja. Ne postoji niti jedna zakonska odredba koja bi tužitelju zabranjivala kupnju dionica INA-e po drugačijoj cijeni (bilo višoj ili nižoj) od 2.800,00 HRK na dan 15. siječnja 2011. Između ostalog, tužitelj se u tužbi osvrće na stjecanje od strane obveznih mirovinskih fondova, navodeći da su tijekom razdoblja obustave trgovine postojale javne informacije o usklađenom djelovanju nekoliko mirovinskih fondova koji su javno najavljivali rast cijene dionice INA-e, budući da će mirovinski fondovi za INA-u nuditi više cijene od cijene koju je ponudio MOL. Nakon 11 dana obustave trgovine, tijekom prvih 5 dana trgovanja nakon obustave dionicama INA-e se trgovalo po praktično istoj cijeni od 2.830,00 HRK. Navedene kupnje od strane obveznih mirovinskih fondova, koji su počeli kupovati dionice INA-e prvog dana trgovanja nakon objave MOL-ove Opće ponude, dodatni su dokaz o tome kako MOL-ovo priopćenje nije bilo zavaravajuće. Tužitelj izričito navodi da je HANFA nepravilno primijenila materijalno pravo zaključujući da su tužiteljeva ponuda i kasnije radnje predstavljale manipuliranje tržištem. HANFA je netočno protumačila i tako nepravilno primijenila odredbu članka 466. stavak 1. točku 3. Zakona o tržištu kapitala. Naime, tužiteljeve radnje nisu prekršile Hrvatski zakon. Nije jedna zakonska odredba nije tužitelju zabranjivala stjecanje daljnjih dionica INA-e, te posebno nije postojala takva zabrana u pogledu stjecanja dionica INA-e nakon isteka opće ponude. Tužitelj je imao i ima legitimno pravo da stupa u transakcije u odnosu na dionice INA-e po svojoj vlastitoj procijeni i odluci. Budući da HANFA nije uspjela utvrditi nikakvo kršenje, pribjegla je posve invetivnom ali očito neopravdanom tumačenju koncepta »cilja stjecanja« temeljenom na zakonski neopravdanom tumačenju članka 466. stavka 1.točke 3. Zakona o tržištu kapitala. Također, navodi da je prije objave Opće ponude HANFA dostavila svoje mišljenje MOL-u u kojem je izrazila svoje stajalište da bi se između ostalog, tužitelj za vrijeme trajanja predmetne ponude za kupnju dionica morao suzdržavati od kupnje ili prodaje dionica društva INA na uređenom tržištu Zagrebačke burze, radi moguće sumnje na manipulaciju tržištem i zlouporabu korištenja povlaštene informacije. Slijedom svega navedenog tužitelj predlaže da Sud tužbu uvaži i osporeno rješenje poništiti.
Hrvatska agencija za nadzor financijskih usluga (dalje u tekstu: Agencija) u opširnom odgovoru na tužbu u bitnome navodi da su pri donošenju osporenog rješenja pravilno primijenjene odredbe Zakona o tržištu kapitala (»Narodne novine«, broj 88/08., 146/08., 74/09.) i Zakona o općem upravnom postupku (»Narodne novine«, broj 47/09.), da je u postupku koji je prethodio donošenju osporenog rješenja točno i potpuno utvrđeno činjenično 