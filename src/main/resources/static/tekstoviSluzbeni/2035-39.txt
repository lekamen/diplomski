 nisu se pokazale dovoljnima prisiliti političke aktere da poštuju propisani prag. Postojeća praksa od 2003. godine pa do danas ukazuje da upozorenja Pravobraniteljice, kritike i apeli udruga civilnog društva, dodatno financiranje iz središnjeg i lokalnih proračuna pa i međunarodne kritike nisu privolile većinu stranaka da poštuju načelo uravnotežene zastupljenosti propisano zakonom. Stoga, a da bi izbjegla sudbinu postojećih mjera, svaka bi novčana kazna morala biti oštrijeg karaktera. No, što je novčana kazna viša to je njen učinak na stranke neravnomjerniji. S obzirom na stranačku fragmentiranost hrvatske političke scene, a posebno na mogućnost nezavisnih lista, visoke novčane kazne dovele bi manje političke stranke u nepovoljni položaj u odnosu na veće političke stranke. Manje stranke s prosječno manje izdašnim financijskim kapacitetom bile bi privoljene poštivati propisani prag ili odustati od izborne utakmice dok bi veće i bogatije stranke bile u poziciji ‘kupiti’ nepoštivanje propisanog praga. Takva sankcija ne bi zajamčila potpunu učinkovitost mjere sukladno članku 16. Ustava te bi uz to dovodila do neizravne diskriminacije temeljem političkog uvjerenja suprotne članku 14. Ustava. Svjestan ovakvih učinaka, Klub zastupnika je odlučio zakonodavcu podastrijeti na usvajanje sankciju nevaljanosti koja jamči učinkovitost mjere te ima podjednako odbijajući učinak za sve stranke odnosno ostale oblike građanskog udruživanja u svrhu sudjelovanja na izborima. Iz navedenog jasno proizlazi da je sankcija nevaljanosti jednostavno nužna za ostvarivanje cilja koji se predmetnom mjerom želi ostvariti. Uklanjanjem ove sankcije svjesno bi se uništila svrhovitost mjere i namjerno produžio postojeći podređeni položaj žena u Republici Hrvatskoj. Sankcija nevaljanosti također predstavlja odmjeren, uravnotežen odgovor na sad već ustaljeno nepoštivanje načela jednakosti žena i muškaraca u političkom životu hrvatskog društva. Već je ukazano da je načelo rodne uravnoteženosti izbornih lista dio hrvatskog pravnog poretka od 2003. godine, dok je prag od 40% izričito uveden ZRS-om 2008. (...) Klub zastupnika ukazuje da konkretna odredba članka 14. ZID ZIZHS-a nije ništa drugo nego sljedeći u nizu koraka u vrlo postepenom razvoju obveze korištenja posebnih mjera radi rodnog uravnoteživanja izbornih lista koji je započeo 2003. godine. S obzirom na dugotrajnost ovog razvoja, svrha i logika ovog sustava poticanja ravnopravnosti spolova u političkom životu više je nego jasna. S obzirom na dosadašnju nevoljkost velike većine aktera koji su sudjelovali u izborima od 2003., a posebno od 2008. godine da provedu načelo stvarne jednakosti žena i muškaraca nemoguće je tvrditi da je uvođenje sankcije nevaljanosti kao jamstva učinkovitosti mjere bilo nepredvidljivo ili neočekivano. Upravo suprotno, baš zbog dosadašnje neučinkovitosti propisanih sankcija zakonodavac je imao ustavnu obvezu usvojiti onu sankciju koja je sposobna zajamčiti učinkovitost mjere i tako napokon stvarno pridonijeti unaprijeđenu stvarne jednakosti žena u političkom životu hrvatskog društva. Političke stranke su imale i više nego dovoljno vremena samostalno osigurati uravnoteženost svojih izbornih lista onim mjerama koje one smatraju poželjnima, ali to nisu učinile. Izuzetno visoka podzastupljenost žena ukazuje na postojanje ustaljenih namjernih ili nesvjesnih prepreka stvarno ravnopravnom sudjelovanju žena u političkom procesu. U svjetlu takvih okolnosti zakonodavac je na prijedlog Kluba zastupnika odlučio dugo postojeću obvezu iz članka 15. ZRS 2008 učvrstiti jasnoćom trenutka primjene praga od 40% i jasnoćom primjene za stranke ravnopravnije sankcije nevaljanosti. Kao što je naglašeno, a potrebno je ponovno istaknuti s obzirom na prigovor podnositelja da se ZID ZIZHS-a izglasao u kratkom roku, ovakva odluka niti je iznenadna niti je donesena u ‘zrakopraznom’ prostoru izvan društvenog konteksta. Ona je ništa više doli očekivani korak u razvojnom postupku koji u Republici Hrvatskoj traje