2 07.01.2015 Pravilnik o izmjenama i dopunama Pravilnika o sadržaju i načinu vođenja očevidnika zaposlenih osoba s invaliditetom
MINISTARSTVO RADA I MIROVINSKOGA SUSTAVA
49
Na temelju članka 13. stavka 3. Zakona o profesionalnoj rehabilitaciji i zapošljavanju osoba s invaliditetom (»Narodne novine«, broj 157/13 i 152/14), ministar nadležan za rad donosi
PRAVILNIK
O IZMJENAMA I DOPUNAMA PRAVILNIKA O SADRŽAJU I NAČINU VOĐENJA OČEVIDNIKA ZAPOSLENIH OSOBA S INVALIDITETOM
Članak 1.
U Pravilniku o sadržaju i načinu vođenja očevidnika zaposlenih osoba s invaliditetom (»Narodne novine«, broj 44/14 i 97/14) u članku 4. stavku 1. točka 13. mijenja se i glasi:
»13. utvrđen invaliditet u odnosu na rad, bez obzira na vrstu i stupanj, temeljem uvjerenja Zavoda za vještačenje, profesionalnu rehabilitaciju i zapošljavanje osoba s invaliditetom, a sukladno prethodno pribavljenom nalazu i mišljenju centra za profesionalnu rehabilitaciju.«
Članak 2.
U članku 8. stavku 2. riječi: »nalaz i mišljenje« zamjenjuju se riječju: »uvjerenje«.
Članak 3.
Iza članka 11. dodaje se članak 11.a koji glasi:
»Članak 11.a
(1) Do početka rada centara za profesionalnu rehabilitaciju, uvjerenje iz članka 4. stavka 1. točke 13. ovoga Pravilnika izdavat će Povjerenstvo Zavoda za vještačenje, profesionalnu rehabilitaciju i zapošljavanje osoba s invaliditetom.
(2) Povjerenstvo iz stavka 1. ovoga članka čine socijalni radnik, klinički psiholog, liječnik medicine rada, a po potrebi i drugi stručnjaci, uz predstavnike Zavoda za vještačenje, profesionalnu rehabilitaciju i zapošljavanje osoba s invaliditetom, Hrvatskog zavoda za zapošljavanje i udruga osoba s invaliditetom.
(3) Članove Povjerenstva iz stavka 2. ovoga članka imenuje ravnatelj Zavoda za vještačenje, profesionalnu rehabilitaciju i zapošljavanje osoba s invaliditetom.«
Članak 4.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/14-01/10
Urbroj: 524-04-01-01/1-14-38
Zagreb, 30. prosinca 2014.
Ministar prof. dr. sc. Mirando Mrsić, dr. med., v. r.
