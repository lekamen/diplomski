djela zlouporabe ovlasti u gospodarskom poslovanju (članak 292. KZ-a:110/97), a istodobno nije otklonjena pravna mogućnost da bi u podnositeljevu slučaju eventualno mogla biti riječ o kaznenom djelu nesavjesnog gospodarskog poslovanja iz članka 291. KZ-a:110/97.
2) Osporene presude i žalbeni navodi podnositelja
75. Prvo djelo (kazneno djelo iz točke I.1. izreke prvostupanjske presude – v. točku 35.) odnosilo se na odgovornost podnositelja za namjerno sklapanje štetnog ugovora za Croatia banku kojima je za tvrtku »Metkovka« iz Metkovića pribavio znatnu protupravnu imovinsku korist na štetu banke.
76. Podnositelj je u žalbi tvrdio da nije postojala, a nije ni dokazana njegova namjera da se odobravanjem kredita »Metkovki« pribavi protupravna imovinska korist na štetu Croatia banke.
Međutim, nakon što su u drugostupanjskoj presudi prikazani žalbeni navodi podnositelja, prvo djelo (»Metkovka«) više se ne spominje ni na jednom mjestu u preostalom dijelu obrazloženja drugostupanjske presude, pa ni u dijelu u kojem žalbeni sud daje svoju ocjenu žalbenih navoda podnositelja.
77. Drugo djelo (kazneno djelo iz točke I.2. izreke prvostupanjske presude – v. točku 35.) odnosilo se na sklapanje ugovora o izdavanju bankovne garancije između Croatia banke i tvrtke »Kovinopromet«.
78. Kad je riječ o ocjeni suda da je podnositelj postupao s izravnom namjerom da »Kovinoprometu« pribavi znatnu protupravnu imovinsku korist, podnositelj je u žalbi istaknuo da namjera pribavljanja znatne imovinske koristi nije dokazana.
79. Nadležni žalbeni sud prikazao je u obrazloženju drugostupanjske presude te žalbene navode podnositelja ovako:
»Glede kaznenog djela pod točkom 1.2. izreke sud također nije mogao doći do zaključka kako je okrivljenik postupao s namjerom protupravnog pribavljanja imovinske koristi za tvrtku 'Kovinopromet', jer je osim garancije kredita putem pet bjanko akceptnih naloga egzistiralo i založno pravo na nekretninama te tvrtke u korist banke, o čemu se izjasnio i vještak T. na glavnoj raspravi, a sud tom vještvu poklanja vjeru.«
80. Nakon što su u drugostupanjskoj presudi prikazani žalbeni navodi podnositelja kako je to navedeno u prethodnoj točki, drugo djelo (»Kovinopromet«) više se ne spominje ni na jednom mjestu u preostalom dijelu obrazloženja drugostupanjske presude, pa ni u dijelu u kojem žalbeni sud daje svoju ocjenu žalbenih navoda podnositelja.
81. Treće djelo (kazneno djelo iz točke I.3. izreke prvostupanjske presude – v. točku 35.) odnosilo se na povlačenje akceptnog naloga kojim je osiguran kredit u iznosu od preko milijun kuna, čime je onemogućeno da se Croatia banka naplati u svojim potraživanjima te je pribavljena znatna protupravna imovinska korist za tvrtku »Milboro« u vlasništvu podnositeljevog sina.
82. U dijelu prvostupanjske presude u kojem se opisuje počinjenje kaznenog djela u slučaju »Milboro« ne spominje se namjera podnositelja.
83. Nadležni žalbeni sud prikazao je u obrazloženju drugostupanjske presude žalbeni navod da nije dokazana izravna namjera za pribavljanje znatne protupravne imovinske koristi ovako:
»Konačno sud je i glede kaznenog djela 1.3. izreke došao do pogrešnog zaključka glede okrivljenikove namjere, jer se povlačenjem akceptnih naloga nije mogla tvrtki 'Milboro' pribaviti protupravna imovinska korist, budući se imovinska korist može pribaviti samo odobravanjem i isplatom sredstava po kreditu, a naplata već datog kredita se mogla postići prodajom imovine 'Milbora', što je ustvrdio vještak T., a koje vještvo sud cijeni kao vjerodostojno.«
84. Međutim, nakon što su u drugostupanjskoj presudi prikazani žalbeni navodi podnositelja kako je to navedeno u prethodnoj točki, treće djelo (»Milboro«) više se ne spominje ni na jednom mjestu u preostalom dijelu obrazloženja drugostupanjske presude, pa ni u dijelu u kojem žalbeni sud daje svoju ocjenu žalbenih navoda podnositelja.
85. Umjesto obrazlaganja postojanja podnositeljeve izravne namjere za svako djelo zasebno (»Metkovku«, »Kovinopromet« i »Milboro«),