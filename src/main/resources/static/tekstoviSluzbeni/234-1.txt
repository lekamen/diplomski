 te davati svoje prijedloge i mišljenja, ali pri odlučivanju nema pravo glasa. Tajnik VSA je zaposlenik HOO-a.
Članak 8.
O sjednicama VSA i Stalnih vijeća VSA vodi se zapisnik, koji potpisuju zapisničar i članovi VSA koji su sudjelovali na sjednici. Za vođenje zapisnika i spisa VSA te druge administrativne djelatnosti VSA odgovoran je tajnik VSA.
III. POSTUPAK IZVANREDNOG PREISPITIVANJA ODLUKA SPORTSKIH UDRUGA
Članak 9.
Osoba koja smatra da joj je nekom odlukom sportske udruge povrijeđeno ili ugroženo neko od njenih prava može pod uvjetima iz ovog Pravilnika pokrenuti postupak izvanrednog preispitivanja te odluke.
Članak 10.
1. Postupak se pokreće pisanim zahtjevom za izvanredno preispitivanje odluke sportske udruge (u daljnjem tekstu: zahtjev za izvanredno preispitivanje).
2. Zahtjev za izvanredno preispitivanje podnosi se tajniku VSA neposredno ili mu se šalje preporučenom poštom, u tri primjerka.
Članak 11.
1. Zahtjev za izvanredno preispitivanje može se podnijeti u roku od 60 dana od trenutka kada su iscrpljena druga redovna i izvanredna sredstva pravne zaštite u okvirima nacionalnog sportskog saveza/udruge.
2. Trenutak kada su iscrpljena druga redovna ili izvanredna sredstva pravne zaštite u okvirima nacionalnog sportskog saveza odnosno udruge smatra se dan kada je odluka koja se pobija donesena;
3. Smatra se da je zahtjev za izvanredno preispitivanje podnesen u roku ako je u roku iz st. 1. preporučeno predan na poštanskom uredu ili zaprimljen od strane tajnika VSA neposredno.
4. Na rok iz st. 1 ovog članka VSA pazi po službenoj dužnosti.
Članak 12.
1. Zahtjev za izvanredno preispitivanje mora biti razumljiv i sadržavati sve što je potrebno da se po njemu postupi, a naročito:
a) naznaku odluke protiv koje se podnosi;
b) prijedlog da se pobijana odluka u cijelosti ili djelomično ukine ili preinači;
c) razloge pobijanja odluke;
d) činjenice na kojima se zahtjev temelji;
e) naznaku dokaza kojima se mogu dokazati činjenice pod d);
f) ime, adresu i potpis podnositelja.
2. Uz zahtjev treba biti priložena i odluka koja se pobija te sve isprave i druga dokazna sredstva na kojima se temelje činjenične tvrdnje podnositelja.
3. Zahtjev može sadržavati i navode podnositelja o pravnoj osnovi pobijanja, te druge navode i zahtjeve.
4. Nerazumljive i nepotpune zahtjeve tajnik VSA vratit će podnositelju radi ispravka odnosno dopune te odrediti rok od 15 dana za ponovno podnošenje zahtjeva. Ako stranka u roku podnese uredno ispravljen odnosno dopunjen zahtjev, smatra se da je podnesen onog dana kada je prvi puta bio podnesen.
5. Smatrat će se da je zahtjev povučen ako ne bude vraćen VSA u za to određenom roku. Ako bude vraćen bez ispravka odnosno dopune, tajnik VSA će zahtjev odbaciti.
6. Zahtjeve koji se ne odnose na sporove ili pitanja od značenja za izvršavanje zadaća HOO-a (čl. 1. st. 1. ovoga Pravilnika), nepravodobne zahtjeve, te zahtjeve u drugim slučajevima u kojima ne postoje pretpostavke za odlučivanje o biti stvari, odbacit će svojom odlukom VSA.
Članak 13.
Postupak se provodi na hrvatskom jeziku. Iznimno, ako smatra da je to u konkretnom slučaju opravdano, na zahtjev podnositelja zahtjeva VSA može odrediti da se pojedine radnje u postupku poduzimaju na stranom jeziku, sa ili bez prijevoda na hrvatski jezik. U tom slučaju troškovi prevođenja u pravilu padaju na teret podnositelja zahtjeva.
Članak 14.
Podnositelj zahtjeva i sportska udruga mogu nastupati samostalno ili imenovati punomoćnika prema svojem izboru. Ime i adresa punomoćnika mora se pismeno priopćiti VSA. Ako se zastupanje povjerava punomoćniku, on mora podnijeti posebnu punomoć za zastupanje u postupku izvanrednog preispitivanja.
Članak 15.
1. Uredne i pravovremeno podnesene zahtjeve za izvanredno preispitivanje tajnik VSA dostavit će sportskoj udruzi s prilozima i pozvati ju da podnese svoj pismeni odgovor u roku od petnaest dana od dana dostavljanja tog zahtjeva.
2. Ako sportska udruga u određenom roku ne podnese pismeni odgovor na zahtjev, postupak će se nastaviti.