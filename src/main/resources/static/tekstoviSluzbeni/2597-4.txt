 iz kojeg su bili premješteni, za koje je propisan isti stupanj obrazovanja i potrebno radno iskustvo u jednakom trajanju.
Riječ je o službenicima koji su i prije rasporeda u kabinet ministra bili državni službenici u istom ili drugom državnom tijelu i kojima se navedenom odredbom utvrđuje pravo da po isteku mandata ministra budu raspoređeni na radno mjesto jednake složenosti poslova u državnom tijelu iz kojeg su premješteni u kabinet ministra.«
12. U provedenom ustavnosudskom postupku utvrđeno je da u prijedlogu nisu istaknuti relevantni i dostatni razlozi koji bi doveli u sumnju suglasnost članka 74.b ZoDS-a s člankom 14. u vezi s člankom 44. Ustava.
Državni službenici koji se zapošljavaju u kabinetu ministra i organizacijskim jedinicama pojedinih drugih državnih tijela u jednakom su položaju te imaju ista prava i obveze kao i ostali državni službenici koji se za potrebe službe premještaju na druga radna mjesta u ista ili druga državna tijela.
13. Stoga je na temelju članka 43. stavka 1. Ustavnog zakona riješeno kao u točki I. izreke rješenja.
Točka II. izreke rješenja temelji se na članku 29. Ustavnog zakona.
B. OSPORENI ČLANAK 74.c ZoDS-a (točka I. izreke odluke)
14. Stavak 1. članka 74.c ZoDS-a omogućuje prijam na određeno vrijeme u državnu službu »bez prethodne provedbe javnog natječaja, odnosno oglasa za prijam u državnu službu«.
14.1. Predlagatelj tvrdi da takvo zapošljavanje (prijam) u državnu službu osoba (primjerice, bez probnog rada odnosno obveze polaganja državnog stručnog ispita – stavak 3. članka 74.c) osoba koje se prvi put zapošljavaju u državnoj službi i raspoređuju na radna mjesta iz članka 74.b ZoDS-a ima diskriminatorne učinke u odnosu na sve ostale osobe koje su, u skladu s općom obvezom propisanom ZoDS-om, bile dužne pristupiti provjerama svojih stručnih znanja i vještina u okviru raspisanih javnih natječaja za prijam na radna mjesta u državnoj službi.
15. Radi utvrđivanja razloga zbog kojih je donesen osporeni članak 74.c ZoDS-a, Ustavni sud izvršio je uvid u Konačni prijedlog Zakona o izmjenama i dopunama Zakona o državnim službenicima klasa: 023-03/12-01/01, ur. broj: 5030109-12-5 od 8. ožujka 2012., u kojem je navedeno:
»S obzirom na prirodu poslova koji se obavljaju u kabinetu ministra, u člancima 74.b i 74.c predlaže se propisati da se državni službenici na radna mjesta u kabinetu ministra raspoređuju na određeno vrijeme do prestanka mandata ministra.
Predlaže se propisati i mogućnost prijama osoba na radna mjesta u kabinet ministra na određeno vrijeme do dana prestanka mandata ministra, bez prethodne provedbe javnog natječaja odnosno oglasa za prijam u državnu službu. Na navedene osobe ne bi se primjenjivale odredbe o probnom radu, državnom stručnom ispitu, premještaju i napredovanju.«
Proizlazi da u odnosu na članak 2. ZID-a ZoDS-a/12 u dijelu koji se odnosi na osporeni članak 74.c ZoDS-a nisu navedeni nikakvi, a kamoli objektivno i razumno opravdani razlozi zbog kojih bi zakonom bilo nužno omogućiti pojedinim osobama da se zapošljavaju u kabinetima ministara i u organizacijskim jedinicama pojedinih drugih državnih tijela (v. članak 74.c stavak 5. ZoDS-a) na način kako je to propisano osporenim zakonskim člankom.
U očitovanju Ministarstva od 18. ožujka 2013. u odnosu na članak 74.c ZoDS-a navodi se:
»Prijam osobe u kabinet ministra bez provedbe javnog natječaja ili oglasa je mogućnost propisana člankom 74.c Zakona, jer se na ta radna mjesta mogu rasporediti i osobe koje već imaju status državnog službenika. ...
Državni službenik primljen u državnu službu u kabinet ministra na određeno vrijeme, bez prethodne provedbe javnog natječaja ili oglasa, ne može se rasporediti na radna mjesta izvan kabineta ministra, a državna služba mu može prestati i prije isteka mandata ministra na temelju odluke ministra.«
U dodatnom očitovanju Ministarstva od 24. svibnja 2013., u odnosu na ovu kategoriju državnih službenika, navodi se:
»Navedena odredba ne primjenjuje se na državne službenike raspoređene u kabinet