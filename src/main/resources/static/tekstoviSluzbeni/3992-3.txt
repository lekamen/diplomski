 protiv nerazumne duljine postupka.
14. U konkretnom slučaju podnositelj je koristio pravno sredstvo koje mu je bilo na raspolaganju na temelju ZoSud-a: 150/05 (v. točku 6. obrazloženja ove odluke). Njegov zahtjev za suđenje u razumnom roku Vrhovni sud je rješenjem broj: Gzp 23/07-5 od 27. lipnja 2007. odbio kao neosnovan, ocijenivši da se unatoč neaktivnosti Županijskog suda u Zagrebu razdoblje od 6. kolovoza 2004. (kada je prvotužitelj dopunio tužbu) do 29. ožujka 2007. (kada je sud dostavio tuženiku tužbu na odgovor) ne može smatrati prekoračenjem razumnog roka suđenja u tom predmetu.
Podnositelj nije podnio ustavnu tužbu u povodu tog rješenja Vrhovnog suda iako mu je to pravno sredstvo bilo na raspolaganju (v. točku 6. obrazloženja ove odluke). Unatoč tome, uvažavajući činjenicu da se podnositelj koristio zahtjevom za suđenje u razumnom roku, a da je postupak u odnosu na podnositelja do podnošenja ove ustavne tužbe (4. ožujka 2014.) trajao preko osam (8) godina i da još traje, Ustavni sud utvrđuje da je ustavna tužba u konkretnom slučaju dopuštena te će razmotriti njezinu osnovanost.
V. OSNOVANOST USTAVNE TUŽBE
15. Ustavni sud ponavlja da se razumnost duljine postupka uvijek mora procjenjivati u svjetlu okolnosti konkretnog slučaja prema sljedećim kriterijima: složenosti predmeta, ponašanju podnositelja i mjerodavnih tijela te važnosti predmeta postupka za podnositelja.
1) Duljina sudskog postupka
16. Prvotužitelj je podnio tužbu 23. lipnja 2004. Podnositelj je pristupio toj tužbi, kao drugotužitelj, podneskom od 13. veljače 2006. Postupak još nije okončan, a vodi se pred prvostupanjskim sudom.
Ustavna tužba podnesena je 4. ožujka 2014.
17. Ustavni sud utvrđuje da je postupak u razmatranom pravno relevantnom razdoblju od 13. veljače 2006. (dana kada je podnositelj pristupio prvotužitelju) do donošenja ove odluke trajao ukupno deset (10) godina, dva (2) mjeseca i (14) četrnaest dana.
2) Složenost sudskog predmeta
18. Ustavni sud ocjenjuje da u konkretnom slučaju nije riječ o složenijem predmetu.
3) Postupanje nadležnih sudova
19. Postupak se u pravno relevantnom razdoblju vodio u dva navrata pred prvostupanjskim sudom. Nakon što je Vrhovni sud 22. studenoga 2007. ukinuo prvostupanjsko rješenje Županijskog suda u Zagrebu i vratio mu predmet na ponovni postupak, Županijski sud u Zagrebu bio je neaktivan preko šest (6) godina.
4) Ponašanje podnositelja ustavne tužbe
20. Ustavni sud ocjenjuje da podnositelj ustavne tužbe nije pridonio duljini postupka. Koristio je dopuštena pravna sredstva za ubrzavanje postupka (zahtjev za zaštitu prava na suđenje u razumnom roku koji je rješenjem Vrhovnog suda odbijen kao neosnovan).
VI. OCJENA USTAVNOG SUDA
21. Ustavni sud utvrđuje da se postupak u pravno relevantnom razdoblju vodio duže od deset (10) godina te da u trenutku donošenja ove odluke još uvijek nije okončan. Imajući u vidu ukupno trajanje postupka, neaktivnost prvostupanjskog suda dulje od šest (6) godina te posebice činjenicu da podnositelj svojim ponašanjem nije pridonio duljini postupka i da nije riječ o složenijoj pravnoj stvari, Ustavni sud ocjenjuje da je podnositelju povrijeđeno pravo da sud u razumnom roku odluči o njegovim pravima i obvezama, koje je zajamčeno člankom 29. stavkom 1. Ustava.
1) Izreka odluke i nalog predsjedniku nadležnog suda
22. Utvrdivši da je ustavna tužba osnovana, u smislu članka 63. stavaka 1. i 2. Ustavnog zakona donesena je odluka kao u točkama I. i II. izreke.
Na temelju članka 31. stavaka 4. i 5. Ustavnog zakona određuje se da je predsjednik Županijskog suda u Zagrebu dužan dostaviti Ustavnom sudu pisanu obavijest o datumima donošenja i otpreme odluke u roku od osam (8) dana od dana njezine otpreme, a najkasnije osam (8) dana od isteka roka određenog u točki II. izreke ove odluke.
23. Sukladno članku 63. stavku 3. Ustavnog zakona, donesena je odluka kao u točkama III. i IV. izreke.
Ustavni sud utvrđuje visinu naknade zbog povrede ustavnog prava na suđenje u razumnom roku uzimajući u obzir