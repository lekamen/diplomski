 slijedi da je riječ o pitanju koje prema svojoj prirodi nema karakter upravne stvari, pa niti prvostupanjsko rješenje kojim je odlučeno o zahtjevu tužitelja nema karakter upravnog akta jer nema potrebne elemente propisane naprijed citiranom zakonskom odredbom. Stoga niti ocjena zakonitosti tog akta ne može biti predmetom rješavanja u upravnom postupku. Zbog toga je žalbu tužitelja izjavljenu protiv tog rješenja tuženo tijelo trebalo odbaciti pozivom na odredbu članka 239. Zakona o općem upravnom postupku, a ne meritorno rješavati o istoj pozivom na odredbu članka 240. stavka 1. tog Zakona.«
III. PRIGOVORI PODNOSITELJA
4. Podnositelj izrijekom navodi povredu ustavnog prava na žalbu zajamčenog člankom 18. stavkom 1. Ustava, međutim iz sadržaja ustavne tužbe proizlazi da podnositelj smatra povrijeđenim i pravo na pristup sudu koje je dio temeljnog ljudskog prava na pravično suđenje zajamčenog člankom 29. stavkom 1. Ustava.
4.1. Obrazlažući povredu prava na žalbu, podnositelj navodi:
»Takovom presudom ostaje na snazi 'prvostupanjsko rješenje', kojim je moj zahtjev za stambeno zbrinjavanje odbijen, a kako je po stajalištu Upravnog suda RH moja žalba nedopuštena, nema tog pravnog sredstva, kojim bih zaštitio svoje interese.«
IV. MJERODAVNO PRAVO
5. U postupku koji je prethodio ustavnosudskom, kao mjerodavno pravo, primijenjen je članak 6. Zakona o upravnim sporovima (»Narodne novine« broj 53/91., 9/92. i 77/92., u daljnjem tekstu: ZUS), koji glasi:
»Članak 6.
Upravni spor može se voditi samo protiv upravnog akta.
Upravni akt, prema ovom Zakonu, jest akt kojim tijelo iz članka 5. ovog zakona, u obavljanju javnih ovlasti, rješava o stanovitom pravu ili obvezi određenog pojedinca ili organizacije u kakvoj upravnoj stvari.«
V. OCJENA USTAVNOG SUDA
6. S obzirom da iz sadržaja ustavne tužbe proizlazi da podnositelj smatra povrijeđenim pravo na pristup sudu koje je dio temeljnog ljudskog prava na pravično suđenje zajamčenog člankom 29. stavkom 1. Ustava, navedeni prigovor nije očito neosnovan te sadržava ustavnopravnu bit stvari i može biti razmotren pred Ustavnim sudom. U tom smislu, Ustavni sud podsjeća da je u odluci broj: U-III-1001/2007 od 7. srpnja 2010., objavljenoj u »Narodnim novinama« broj 90/10. utvrdio da se jamstva prava na pravično suđenje, sadržana u članku 29. stavku 1. Ustava, primjenjuju i na sudski postupak pred Upravnim sudom (upravni spor) koji je uređen člankom 19. stavkom 2. Ustava.
7. Mjerodavne odredbe Ustava glase:
»Članak 19.
(...)
Zajamčuje se sudska kontrola zakonitosti pojedinačnih akata upravnih vlasti i tijela koja imaju javne ovlasti.«
»Članak 29.
Svatko ima pravo da zakonom ustanovljeni neovisni (...) sud pravično (...) odluči o njegovim pravima i obvezama...
(...)«
8. Sadržaj ustavnog prava propisanog odredbom članka 29. stavka 1. Ustava ograničen je na postupovna jamstva pravičnog suđenja, pa se i povreda prava na pristup sudu može ocjenjivati putem razmatranja eventualnih postupovnih povreda s gledišta članka 29. stavka 1. Ustava.
Postupovna jamstva sadržana u članku 29. Ustava, napose jamstvo prava na pristup sudu, sastavnice su »prava na sud«. Ta jamstva osiguravaju svima pravo da svaki zahtjev koji se odnosi na njihova prava i obveze podnesu sudu i da sud o tom zahtjevu odluči. Međutim, pravo na pristup sudu nije apsolutno. Podvrgnuto je ograničenjima (osobito kad je riječ o pretpostavkama koje se tiču dopuštenosti ulaganja pravnih sredstava), budući da po samoj svojoj naravi zahtijeva regulaciju države, koja u tom pitanju ima izvjesnu slobodu procjene. Ta ograničenja, međutim, ne smiju umanjiti pristup sudu na takav način ili do takve mjere da time bude narušena sama bit »prava na sud«. Takva se ograničenja također neće smatrati suglasnima članku 29. stavku 1. Ustava ako nisu propisana radi ostvarenja legitimnog cilja ili ne postoji razuman odnos razmjernosti između sredstava koja su upotrijebljena i cilja koji se namjeravao postići.
Tako je Europski sud za ljudska prava u predmetu Kreuz protiv