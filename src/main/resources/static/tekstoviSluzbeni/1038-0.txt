53 15.05.2015 Presuda Visokoga Upravnog suda Republike Hrvatske br. UsII-59/13-9 od 9. travnja 2015.
VISOKI UPRAVNI SUD REPUBLIKE HRVATSKE
1039
PRESUDA
Visoki upravni sud Republike Hrvatske u vijeću sastavljenom od sudaca toga suda Mire Kovačić, predsjednice vijeća, mr. sc. Ivice Kujundžića i Eveline Čolović Tomić, članova vijeća, te više sudske savjetnice Marine Zagorec, zapisničarke, u upravnom sporu tužitelja Metronet telekomunikacije d.d., Ulica grada Vukovara 269d, Zagreb, kojeg zastupa opunomoćenik Senka Erslan, protiv odluke tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, klasa: UP/I-344-01/13-05/06, urbroj: 376-11-13-1 od 10. lipnja 2013., uz sudjelovanje zainteresiranih osoba Hrvatski Telekom d.d., Zagreb, Roberta Frangeša Mihanovića 9, VIPnet d.o.o, Zagreb, Vrtni put 1, i Tele2 d.o.o, Zagreb, Ulica grada Vukovara 269d, radi provođenja regulatorne obveze nadzora cijena za usluge u javnoj pokretnoj komunikacijskoj mreži, u sjednici vijeća održanoj 9. travnja 2015.,
presudio je
I. Odbija se tužbeni zahtjev za poništenje odluke tuženika Hrvatske agencije za poštu i elektroničke komunikacije, klasa: UP/I-344-01/13-05/06, urbroj: 376-11-13-1 od 10. lipnja 2013.,
II. Ova presuda objavit će se u »Narodnim novinama«.
Obrazloženje
Osporavanom odlukom, točkom I. izreke, određuje se cijena usluge završavanja (terminacije) poziva u javnu pokretnu komunikacijsku mrežu operatora Hrvatski Telekom d.d., Vipnet d.o.o i Tele2 d.o.o. na temelju troškovnog modela «odozdo prema gore« primjenjujući LRAIC+ pristup u iznosu od 19,33 lipa/minuta. Cijena iz točke I. ove odluke primjenjuje se od 1. srpnja 2013 (točka II. izreke). Točkom III. izreke određuje se cijena usluge završavanja (terminacije) poziva u javnu pokretnu komunikacijsku mrežu operatora Hrvatski Telekom d.d., Vipnet d.o.o i Tele2 d.o.o na temelju troškovnog modela« odozdo prema gore« primjenjujući »pure« LRIC pristup u iznosu od 6,30 lipa/minuta . Cijena iz točke III. ove odluke primjenjuje se od 1. siječnja 2015. (točka IV. izreke). Do primjene cijene iz točke III. ove odluke kako je određeno točkom IV. ove odluke, cijena iz točke I. ove odluke postupno će se smanjiti na način da se od 1. siječnja 2014. godine primjenjuje cijena u iznosu od 12,82 lipa /minuta. (točka V. izreke odluke).
Tužitelj u tužbi ističe svoju aktivnu legitimaciju u ovom postupku (sporu) pozivom na članak 17. stavak 1. Zakona o upravnim sporovima (dalje: ZUS), poziva se i na članak 2. stavak 1. točku 30. Zakona o elektroničkim komunikacijama (dalje:ZEK), te navodi u bitnome da će u razdoblju od primjene osporavane odluke njegovi rashodi po osnovi troška za uslugu završavanja (terminacije) poziva u mreže sva tri operatora pokretnih komunikacijskih mreža biti veći, stoga je odluka tuženika od važnosti za tužitelja te proizvodi izravne učinke na njegove prihode. Osporavanu odluku pobija u bitnome radi nezakonitog postupanja tuženika u donošenju odluke primjenom slobodne ocjene, prekoračenje granica ovlasti i neispunjenje svrhe zbog koje mu je dana ovlast za primjenu slobodne ocjene, pogrešne primjene zakona i propisa utemeljenog na zakonu. Poziva se na odluku tuženika od 17. srpnja 2009., na dokument tuženika – Metodologiju izrade i primjene troškovnih modela za nepokretnu i pokretnu mrežu i univerzalnu uslugu od 29. veljače 2012., na tuženikovu odluku o troškovima terminacije od 10. travnja 2013., te ističe da je osporavana odluka suprotna Preporuci Europske komisije (Preporuka o regulaciji cijena završavanja (terminacije) poziva – Službeni list Europske unije, 2009/L124, dalje: Preporuka) jer je umjesto pure BU-LRIC modela primijenio hibridni model između BU-LRAIC+i »pure« BU-LRIC modela uz postupni prijelaz između ova dva modela određivanjem tzv. glide-patha u trajanju od 18 mjeseci. Poziva se na članak 5. stavak 7. ZEK-a, te točku 11. Preporuke. Smatra da Preporuka jasno definira krajnji rok do kada se cijene terminacije moraju svesti na troškovno