 postupku su utvrđene spornim dodatne usluge međupovezivanja OT-a i to usluga zakupa prostora u digitalnom distribucijskom razdjeljniku OT-a i zakupa prostora za smještaj vlastitog digitalnog distribucijskog razdjeljnika (920,00 kn mjesečno), jednokratna naknada za uključenje prostora za smještaj ormara (3.750,00 kn bez PDV-a), usluga kolokacije opreme za međupovezivanje odnosno zakup ormara u iznosu 12.000,00 kn bez PDV-a mjesečno.
Sud u ovom slučaju nalazi odlučnim pitanje primjene članka 58. stavak 2. Zakona o elektroničkim komunikacijama, prema obvezi transparentnosti izraženoj u odredbama 8.3. Analize.
U ovoj situaciji kada je tužitelj objavio Minimalnu ponudu, na što ga je tuženik i obvezao, tuženik je trebao u slučaju potrebe za regulacijom tržišta postupiti prema odredbi članka 58. stavak 3. Zakona o elektroničkim komunikacijama koji propisuje da Agencija može ako ocijeni potrebnim jedanput godišnje provesti postupak izmjene Standardnih ponuda, odnosno u ovom slučaju Minimalne ponude u svrhu provedbe regulatornih obveza koje određuje u skladu s odredbama ovog Zakona.
Iz razloga što taj postupak nije proveden u odnosu na Minimalnu ponudu nije bilo uvjeta za donošenje rješenja povodom zahtjeva tužitelja na način da se djelomično usvoji zahtjev tužitelja i naloži HT-u, sklapanje dopune ugovora o međusobnom povezivanju kojim će se HT obvezati na plaćanje naknade za uslugu kolokacije opreme za međupovezivanje koju tužitelj pruža, primjenjujući prema načelu reciprociteta istu cijenu koju tužitelj plaća HT-u za istu uslugu na razini gradova i županija, odnosno za odbijanje zahtjeva u preostalom dijelu.
Sud smatra da se u primjeni članka 20. Zakona o elektroničkim komunikacijama spor između tužitelja i zainteresirane osobe ne može riješiti na način da se određuje drugačija cijena od cijene koja je iskazana u Minimalnoj ponudi, dok je takva minimalna ponuda na snazi.
To tim više što iz obrazloženja osporenog rješenja proizlazi da bi se određena cijena trebala odnositi i na ostale operatore koji bi zatražili uslugu kolokacije. Pri tome Sud smatra da nije odlučno to što trenutno nema drugih operatora koji tu uslugu koriste.
U daljnjem postupku je potrebno odlučiti o zahtjevu tužitelja sukladno iznijetom pravnom shvaćanju.
Stoga Sud ocjenjuje da je na temelju članka 58. stavka 1. Zakona o upravnim sporovima, tužbeni zahtjev trebalo usvojiti i odlučiti kao u izreci ove presude.
Broj: UsII-56/14-9
Zagreb, 26. studenoga 2015.
Predsjednica vijeća Lidija Vukičević, v. r.
