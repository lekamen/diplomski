41 02.05.2016 Odluka o osnivanju Vijeća za državnu informacijsku infrastrukturu
VLADA REPUBLIKE HRVATSKE
1066
Na temelju članka 24. stavaka 1. i 3. Zakona o Vladi Republike Hrvatske (»Narodne novine«, br. 150/11 i 119/14) i članka 4. stavka 1. Uredbe o uspostavljanju javnog Registra za koordinaciju projekata izgradnje državne informacijske infrastrukture (»Narodne novine«, br. 134/14 i 40/16), Vlada Republike Hrvatske je na sjednici održanoj 28. travnja 2016. godine donijela
ODLUKU
O OSNIVANJU VIJEĆA ZA DRŽAVNU INFORMACIJSKU INFRASTRUKTURU
I.
U svrhu praćenja i koordinacije razvoja državne informacijske infrastrukture i pripreme izvješća Vladi Republike Hrvatske osniva se Vijeće za državnu informacijsku infrastrukturu (u daljnjem tekstu: Vijeće).
II.
(1) Članovi Vijeća su:
– predsjednik Vlade Republike Hrvatske
– prvi potpredsjednik Vlade Republike Hrvatske
– potpredsjednik Vlade Republike Hrvatske
– čelnik središnjeg tijela državne uprave nadležnog za poslove e-Hrvatske
– čelnik središnjeg tijela državne uprave nadležnog za poslove gospodarstva
– čelnik središnjeg tijela državne uprave nadležnog za poslove regionalnoga razvoja i fondova Europske unije
– čelnik središnjeg tijela državne uprave nadležnog za unutarnje poslove
– čelnik središnjeg tijela državne uprave nadležnog za poslove znanosti, obrazovanja i sporta
– čelnik središnjeg tijela državne uprave nadležnog za financije
– čelnik središnjeg tijela državne uprave nadležnog za obranu
– čelnik središnjeg tijela državne uprave nadležnog za vanjske i europske poslove
– predstojnik Državnog ureda za središnju javnu nabavu
– pomoćnik čelnika središnjeg tijela državne uprave nadležnog za poslove e-Hrvatske, nadležan za poslove e-Hrvatske
– ravnatelj Zavoda za sigurnost informacijskih sustava
– ravnatelj Hrvatske akademske i istraživačke mreže (CARNet)
– predsjednik Uprave Agencije za podršku informacijskim sustavima i informacijskim tehnologijama (APIS IT d.o.o.)
– predsjednik Uprave Financijske agencije (FINA).
(2) Vijeću predsjedava predsjednik Vlade Republike Hrvatske, a u slučaju njegove odsutnosti prvi potpredsjednik Vlade Republike Hrvatske.
(3) Čelnici tijela i pravnih osoba iz stavka 1. ove točke imenuju zamjenika člana Vijeća, s pravom glasa, za slučaj spriječenosti.
(4) Za članove Vijeća koji su čelnici središnjih tijela državne uprave zamjenici se imenuju iz reda državnih dužnosnika.
III.
(1) Po potrebi, na poziv predsjednika Vijeća, sjednicama Vijeća mogu prisustvovati i predstavnici drugih nadležnih tijela i institucija te stručnjaci iz drugih relevantnih područja, bez prava glasa.
(2) Za operativnu provedbu zadaća iz točke IV. stavka 1. ove Odluke, Vlada Republike Hrvatske može odlukom osnivati radne skupine.
(3) Vijeće koordinira rad radnih skupina iz stavka 2. ove točke, te im daje odgovarajuće smjernice za rad.
IV.
(1) Vijeće obavlja sljedeće zadaće:
– prati provođenje i daje preporuke za provođenje investicija u informacijske tehnologije u središnjim tijelima državne uprave i drugim proračunskim korisnicima državnog proračuna i izvanproračunskim korisnicima državnog proračuna ako vrijednost tih investicija prelazi 2,5 milijuna kuna
– prati politike javnih nabava investicija u informacijske tehnologije u središnjim tijelima državne uprave i drugim proračunskim korisnicima državnog proračuna i izvanproračunskim korisnicima državnog proračuna
– predlaže Vladi Republike Hrvatske mjere i aktivnosti za unaprjeđenje investicija u informacijske tehnologije u središnjim tijelima državne uprave i drugim proračunskim korisnicima državnog proračuna i izvanproračunskim korisnicima državnog proračuna
– razmatra prijedloge strateških, planskih i provedbenih akata primjene informacijske i komunikacijske tehnologije s ciljem unaprjeđenja elektroničkih javih usluga
– prati provođenje projekata državne informacijske i komunikacijske infrastrukture te daje preporuke o spajanju istovrsnih projekata upisanih u javnom Registru za koordinaciju projekata izgradnje državne