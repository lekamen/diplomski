91 21.08.2015 Odluka o uvjetima i postupku za izbor i/ili imenovanje kandidata za članove nadzornih odbora u trgovačkim društvima u kojima Republika Hrvatska ili pravne osobe koje je osnovala Republika Hrvatska imaju udio u temeljnom kapitalu
VLADA REPUBLIKE HRVATSKE
1764
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/2011 i 119/2014), a u vezi s ciljem 2. prioritetom 7. mjerom 5. Nacionalnog programa reformi 2015., Vlada Republike Hrvatske je na sjednici održanoj 20. kolovoza 2015. godine donijela
ODLUKU
O UVJETIMA I POSTUPKU ZA IZBOR I/ILI IMENOVANJE KANDIDATA ZA ČLANOVE NADZORNIH ODBORA U TRGOVAČKIM DRUŠTVIMA U KOJIMA REPUBLIKA HRVATSKA ILI PRAVNE OSOBE KOJE JE OSNOVALA REPUBLIKA HRVATSKA IMAJU UDIO U TEMELJNOM KAPITALU
I.
Ovom Odlukom se u svrhu ostvarenja vlasničkih prava, stručnosti, transparentnosti i sprječavanja sukoba interesa, pobliže propisuju uvjeti koje moraju ispunjavati kandidati za članove nadzornih odbora, upravnih odbora i upravnih vijeća u trgovačkim društvima u kojima Republika Hrvatska ili pravne osobe koje je osnovala Republika Hrvatska imaju udio u temeljnom kapitalu (u daljnjem tekstu: Nadzorni odbor), a čijim dionicama i poslovnim udjelima upravlja Državni ured za upravljanje državnom imovinom (u daljnjem tekstu: DUUDI), sukladno Odluci o utvrđivanju popisa trgovačkih društava i drugih pravnih osoba od strateškog i posebnog interesa za Republiku Hrvatsku (»Narodne novine«, br. 120/2013 i 74/2015), ukoliko to nije propisano posebnim propisom.
Ova Odluka se na odgovarajući način primjenjuje u pogledu uvjeta za izbor kandidata za članove nadzornih odbora, upravnih odbora i upravnih vijeća trgovačkih društava čijim dionicama i poslovnim udjelima upravlja Centar za restrukturiranje i prodaju (u daljnjem tekstu: CERP) u većinskom državnom portfelju, sukladno točkama II., III. i IX. ove Odluke, ukoliko to nije propisano posebnim propisom.
II.
Kandidat iz točke I. ove Odluke, osim uvjeta propisanih člancima 239. i 255. Zakona o trgovačkim društvima (»Narodne novine«, br. 111/93, 34/99, 121/99, 52/2000, 118/2003, 107/2007, 146/2008, 137/2009, 125/2011, 152/2011 – pročišćeni tekst, 111/2012 i 68/2013) i posebnim zakonima koji uređuju izbor i/ili imenovanje za određene djelatnosti, mora ispunjavati sljedeće uvjete:
– završen najmanje diplomski sveučilišni studij odgovarajuće struke ili specijalistički diplomski stručni studij,
– najmanje 5 (pet) godina iskustva na izvršnim funkcijama ili najmanje 10 (deset) godina iskustva u znanstveno istraživačkom radu u akademskom statusu doktora ili magistra znanosti,
– poznavanje korporativnog upravljanja i/ili poznavanje financija i računovodstva,
– nepostojanje sukoba interesa u skladu s posebnim propisima koji reguliraju sukob interesa i pravilima Kodeksa korporativnog upravljanja trgovačkim društvima u kojima Republika Hrvatska ima dionice ili udjele.
III.
Kandidat je dužan resornom ministarstvu dostaviti:
– životopis u kojem će u skladu s dostavljenim dokazima obrazložiti ispunjavanje uvjeta iz točke II. ove Odluke,
– dokaz o odgovarajućem stupnju obrazovanja (presliku diplome ovjerenu kod javnog bilježnika),
– uvjerenje nadležnog suda da protiv kandidata nije doneseno pravomoćno rješenje o provođenju istrage, da ne postoji potvrđena optužnica, da nije donijeta presuda o izdavanju kaznenog naloga te da nije donijeta nepravomoćna presuda,
– ovjerenu izjavu kandidata, pod kaznenom i materijalnom odgovornošću, o nepostojanju okolnosti iz članka 239. stavka 2. Zakona o trgovačkim društvima i nepostojanju okolnosti iz točke II. stavka 1. podstavka 4. ove Odluke, koja u trenutku podnošenja prijedloga za provođenje postupka izbora kandidata ne smije biti starija od 45 dana.
IV.
Kandidat koji nije državljanin Republike Hrvatske, a bude izabran za člana Nadzornog odbora, dužan je u roku od 6 mjeseci od izbora za člana Nadzornog odbora dostaviti dokaz o znanju hrvatskog jezika razine B2 po Zajedničkom europskom referentnom okviru.
V.