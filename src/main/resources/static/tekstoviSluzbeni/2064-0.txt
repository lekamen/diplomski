105 02.10.2015 Odluka Ustavnog suda Republike Hrvatske broj: U-IIIA-439/2013 od 2. srpnja 2015.
USTAVNI SUD REPUBLIKE HRVATSKE
2065
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, u postupku koji je ustavnom tužbom pokrenuo Vinko Cerjan iz Maruševca, na sjednici održanoj 2. srpnja 2015. jednoglasno je donio
ODLUKU
I. Ustavna tužba se usvaja.
II. Županijski sud u Varaždinu dužan je u roku od osam (8) dana računajući od prvog idućeg dana nakon objave ove odluke u »Narodnim novinama« predmet broj: P-1/04 (ranije broj: P-1/98) dostaviti Visokom upravnom sudu Republike Hrvatske.
III. Visoki upravni sud Republike Hrvatske dužan je u najkraćem mogućem roku, ali ne duljem od tri (3) mjeseca, računajući od prvog idućeg dana nakon objave ove odluke u »Narodnim novinama« donijeti odluku o tužbi Vinka Cerjana iz Maruševca, Biljevec 76, podnesenoj protiv odluka Upravnog odbora Poljoprivredne zadruge Ivanec broj: 213/92 od 31. srpnja 1992. i Skupštine Zadruge broj: 234/2-92 od 21. rujna 1992.
IV. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe Vinku Cerjanu iz Maruševca, Biljevec 76, određuje se primjerena naknada zbog povrede prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01. i 76/10.) u iznosu od 32.300,00 kuna.
V. Naknada iz točke IV. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
VI. Ova odluka objavit će se u »Narodnim novinama«.
Obrazloženje
1. Podnositelj je 25. siječnja 2013., na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), podnio Ustavnom sudu ustavnu tužbu (nazvanu zahtjev za zaštitu prava na suđenje u razumnom roku) radi duljine postupka za zaštitu ustavom zajamčenog prava i slobode čovjeka i građanina, koji se je vodio pred Vrhovnim sudom Republike Hrvatske (u daljnjem tekstu: Vrhovni sud).
U ustavnoj tužbi podnositelj je istaknuo:
»10. Odlukom Ustavnog suda RH broj: U-III-1283/2000 od 12.02.2003. godine, ukida se rješenje Vrhovnog suda RH iz toč.9. i predmet se vraća Vrhovnom sudu RH na ponovno odlučivanje.
(...)
Od posljednje pravne radnje navedene pod toč.10. ovog Zahtjeva, pa do današnjeg dana 21.01.2013. godine, Vrhovni sud RH nije učinio ništa čime bi se nastavio ovaj sudski spor, odnosno nije postupio po Odluci Ustavnog suda RH.
(...)
Stoga podnositelj predlaže Naslovnom Sudu da odredi rok u kojem Vrhovni sud RH mora provesti ponovno odlučivanje, kako bi se spor nastavio.«
I. ČINJENICE VAŽNE ZA USTAVNOSUDSKI POSTUPAK
2. Ustavni sud, u postupku pokrenutom primjenom članka 63. Ustavnog zakona, na temelju navoda ustavne tužbe, uvida u spis predmeta Županijskog suda u Varaždinu broj: P-1/04 (ranije broj: P-1/98) i u odluku Ustavnog suda broj: U-III-1283/2000 od 12. veljače 2003., utvrdio je sljedeće pravno relevantne činjenice za odlučivanje o povredi prava podnositelja zajamčenog člankom 29. stavkom 1. Ustava.
a) postupanje sudova do 5. studenoga 1997.
Podnositelj je postupak za zaštitu ustavom zajamčenog prava i slobode čovjeka i građanina pokrenuo 21. listopada 1992. podnošenjem tužbe Općinskom sudu u Ivancu.
Tužba je podnesena radi poništenja odluke Upravnog odbora Poljoprivredne zadruge Ivanec broj: 213/92 od 31. srpnja 1992., kojom je podnositelj isključen iz zadruge i odluke Skupštine Zadruge broj: 234/2-92 od 21. rujna 1992., kojom je odbijen podnositeljev prigovor protiv odluke o isključenju iz zadruge, te utvrđenja da podnositelj ima status zadrugara, te da ga je tužena Poljoprivredna