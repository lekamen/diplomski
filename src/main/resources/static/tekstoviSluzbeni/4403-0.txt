74 12.08.2016 Rješenje Agencije za zaštitu tržišnog natjecanja klasa: UP/I 034-03/14-01/026, urbroj: 580-10/63-2016-127 od 14. srpnja 2016.
AGENCIJA ZA ZAŠTITU TRŽIŠNOG NATJECANJA
1752
Agencija za zaštitu tržišnog natjecanja na temelju članka 30. točke 2., članka 31., članka 49. stavka 1. i 2. i članka 58. stavka 1. točke 9., u svezi s člankom 8. Zakona o zaštiti tržišnog natjecanja (»Narodne novine«, broj 79/09 i 80/13) i člankom 101. Ugovora o funkcioniranju Europske unije (Službeni list C 115, 9. svibnja 2008.), u upravnom postupku utvrđivanja narušavanja tržišnog natjecanja sklapanjem zabranjenog sporazuma, pokrenutom protiv poduzetnika Drezga d.o.o., sa sjedištem u Bestovju, Rakitje, Obrtnička 2, zastupanog po odvjetnicima iz Odvjetničkog društva [...], po službenoj dužnosti, na temelju odluke Vijeća za zaštitu tržišnog natjecanja u sastavu: Mladen Cerovac, mag. iur., predsjednik Vijeća, Vesna Patrlj, dipl. iur., zamjenica predsjednika Vijeća, Denis Matić, dipl. iur., mr. sc. Ljiljana Pavlic i mr. sc. Tatjana Peroković, članovi Vijeća, sa sjednice 21/2016., održane 14. srpnja 2016., donosi sljedeće
RJEŠENJE
I. Prihvaćaju se mjere, uvjeti i rokovi koje je predložio poduzetnik Drezga d.o.o., sa sjedištem u Bestovju, Rakitje, Obrtnička 2 i to na način kako slijedi:
I.I. U ugovorima o ovlaštenoj prodaji za 2016. članak 2. mijenja se i glasi:
»Poslovni partner preuzima pravo i obvezu prodaje svih gotovih proizvoda proizvodnog programa i rezervnih dijelova tih proizvoda na području Republike Hrvatske. Poslovni partner će se suzdržati od aktivne prodaje proizvoda izvan područja Republike Hrvatske, no pasivna prodaja ostaje dopuštena. Drezga zadržava pravo na obustavu prodaje pojedinih proizvoda bez najave«.
I.II. Drezga d.o.o. se obvezuje izraditi program usklađivanja postupanja poduzetnika s pravilima tržišnog natjecanja kojim bi Uprava društva preuzela obvezu edukacije menadžmenta i komercijalnog osoblja o pravilima i značaju tržišnog natjecanja.
II. Predložene mjere, uvjeti i rokovi iz točke I. izreke ovog rješenja ocjenjuju se dostatnima za otklanjanje negativnih učinaka i ponovnu uspostavu tržišnog natjecanja na tržištu prodaje (distribucije) strojeva i pribora za šume i vrtove na teritoriju Republike Hrvatske i na s njim usko povezanom tržištu prodaje (distribucije) rezervnih dijelova za strojeve za šume i vrtove robnih marki Husqvarna grupe na teritoriju Republike Hrvatske.
III. Nalaže se poduzetniku Drezga d.o.o. da Agenciji za zaštitu tržišnog natjecanja dostavi dokaze da je postupao sukladno navedenom u točki I. izreke ovog rješenja na način da u roku od:
– 3 (tri) mjeseca od dana dostave ovog rješenja dostavi Agenciji za zaštitu tržišnog natjecanja preslike sklopljenih dodataka ugovora kojima se mijenjaju odredbe važećih Ugovora o ovlaštenoj prodaji za 2016. na način opisan u točki I.I. izreke ovog rješenja,
– 30 (trideset) dana od dana dostave ovog rješenja Agenciji za zaštitu tržišnog natjecanja dostavi program usklađivanja postupanja poduzetnika s pravilima tržišnog natjecanja.
IV. Predložene mjere, uvjeti i rokovi iz točke I. izreke ovog rješenja ovim rješenjem postaju obvezni za poduzetnika Drezga d.o.o.
V. Utvrđuje se da, nakon izvršenja mjera iz točke I. izreke ovog rješenja, nema uvjeta za daljnje vođenje postupka protiv poduzetnika Drezga d.o.o.
VI. U slučaju da Agencija za zaštitu tržišnog natjecanja utvrdi kako se poduzetnik Drezga d.o.o. ne pridržava utvrđenih mjera, uvjeta i rokova iz točke I. izreke ovog rješenja, takvo postupanje smatrat će se povredom Zakona o zaštiti tržišnog natjecanja, što će se utvrditi posebnim rješenjem kojim će se izreći i upravno-kaznena mjera.
VII. Poduzetnik Drezga d.o.o. obveznik je plaćanja upravne pristojbe u iznosu od 35.000,00 kuna. Upravna pristojba uplaćuje se u korist Državnog proračuna Republike Hrvatske.
Rok izvršenja: bez odgode, a najkasnije 8 (osam) dana od dana dostave ovog rješenja.
VIII. Obustavlja se postupak u dijelu u kojem se vodio primjenom članka 101.