7 22.01.2016 Pravilnik o pretpostavkama i načinu izbora povjerenika metodom slučajnoga odabira
MINISTARSTVO PRAVOSUĐA
91
Na temelju članka 37. stavka 2. Zakona o stečaju potrošača (»Narodne novine«, broj 100/15.) ministar nadležan za poslove pravosuđa donosi
PRAVILNIK
O PRETPOSTAVKAMA I NAČINU IZBORA POVJERENIKA METODOM SLUČAJNOGA ODABIRA
Sadržaj pravilnika
Članak 1.
Ovim Pravilnikom uređuju se pretpostavke i način izbora povjerenika metodom slučajnoga odabira.
Značenje pojedinih izraza
Članak 2.
U smislu ovoga Pravilnika pojedini izrazi imaju sljedeća značenja:
– algoritam dodjele postupka povjereniku je dio sustava eSpis i skup je definiranih pravila za automatsku nasumičnu dodjelu postupka
– metoda slučajnoga odabira je način izbora povjerenika korištenjem posebne funkcionalnosti sustava eSpis
– automatski nasumični izbor je izbor povjerenika na temelju definirane težine postupka, utvrđene šifrarnikom u sustavu eSpis i ukupne težine svih postupaka u kojima je povjerenik imenovan
– dodijeljena težina postupka je definirana težina postupka koji se dodjeljuje povjereniku unutar sustava eSpis, a koja se iskazuje brojem jedan
– aktivna uloga je uloga povjerenika od trenutka izbora do trenutka zaključenja postupka stečaja potrošača ili ako je određeno razdoblje provjere ponašanja do pravomoćnosti rješenja o oslobođenju ili uskrati oslobođenja od preostalih obaveza
– radna opterećenost povjerenika je zbroj težina postupaka na području svih općinskih sudova u kojima povjerenik ima aktivnu ulogu
– rješavatelj je sudac nadležnog općinskog suda zadužen za rad na spisu.
Imenovanje
Članak 3.
Sud imenuje povjerenika na temelju automatskog nasumičnog odabira koji provodi korištenjem posebne funkcionalnosti u algoritmu sustava eSpis.
Pretpostavke za izbor povjerenika
Članak 4.
Pretpostavke za izbor povjerenika su:
1. u sustav eSpis unesen popis povjerenika
2. u sustav eSpis unesena
– lista povjerenika za područje nadležnosti svakog općinskog suda
– poslovni broj predmeta.
Izbor
Članak 5.
Izbor povjerenika obavlja se prije donošenja rješenja o otvaranju postupka stečaja potrošača.
Metoda slučajnoga odabira
Članak 6.
(1) Algoritam odabira povjerenika pokreće sud korištenjem jedne od funkcionalnosti unutar sustava eSpis.
(2) Funkcionalnosti iz stavka 1. ovoga članka su:
1. slučajni odabir
2. slučajni odabir uz iznimku.
Slučajni odabir
Članak 7.
Slučajni odabir je način izbora povjerenika prilikom otvaranja postupka stečaja potrošača na način u kojem sud kroz algoritam sustava eSpis određuje povjerenika pokretanjem algoritma slučajnoga odabira s liste povjerenika za područje nadležnog općinskog suda.
Slučajni odabir uz iznimku
Članak 8.
(1) Slučajni odabir uz iznimku je način izbora povjerenika prilikom otvaranja postupka stečaja potrošača, na način u kojem sud kroz algoritam sustava eSpis određuje povjerenika pokretanjem algoritma slučajnoga odabira s liste povjerenika za područje nadležnog općinskog suda izuzećem jedne ili više osoba s liste ili odabirom određenih osoba s liste.
(2) U slučaju iz stavka 1. ovoga članka obavezno će se unijeti u sustav eSpis razlog korištenja iznimke, a podaci o rješavatelju koji je koristio iznimku, broju povjerenika koji nisu izuzeti i razlozima korištenja iznimke bit će vidljivi na mrežnoj stranici e-Oglasna ploča sudova.
Dodjela postupka povjereniku
Članak 9.
Povjereniku s liste povjerenika nadležnog općinskog suda postupak se dodjeljuje na sljedeći način:
1. algoritam automatski odabire sve osobe upisane na listu povjerenika
2. između osoba iz točke 1. ovoga stavka odabiru se tri osobe s najmanjom radnom opterećenošću u trenutku izbora
3. svakoj od osoba iz točke 2. ovoga stavka sustav automatski određuje konačnu vjerojatnost dodjele na temelju ukupne radne opterećenosti
4. osobi izabranoj s liste povećava se opterećenje za broj jedan.
Završna odredba
Članak 10.
Ovaj Pravilnik stupa na snagu prvog dana od dana objave u »Narodnim novinama«.
Klasa: 011-01/15-01/155
Urbroj: 514-04-01-02-16-01
Zagreb, 20.