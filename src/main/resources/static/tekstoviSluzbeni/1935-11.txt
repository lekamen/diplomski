 ispunjava tekuće porezne obveze.
(2) Ako sud ukine dopuštenje za obavljanje samostalne djelatnosti, u stečajnu masu vratit će se izuzeti dio imovine i ostvarena dobit ili dohodak.
(3) Neispunjene obveze nastale obavljanjem samostalne djelatnosti smatraju se troškovima postupka.
GLAVA VIII. ZAKLJUČENJE POSTUPKA STEČAJA POTROŠAČA
Sastavljanje završnog diobnog popisa
Članak 68.
(1) Povjerenik je dužan sastaviti završni diobni popis o kojem se raspravlja na posebnom ročištu.
(2) Prigovore na završni diobni popis vjerovnici mogu podnijeti u roku od 15 dana od dana objave završnog diobnog popisa. Neobrazložene prigovore prvostupanjski sud će odbaciti bez pozivanja podnositelja na njihov ispravak ili dopunu.
Zaključenje postupka stečaja potrošača
Članak 69.
(1) Rješenjem o zaključenju postupka stečaja potrošača sud će odrediti razdoblje provjere ponašanja koje ne može biti kraće od godinu dana ni duže od pet godina.
(2) Iznimno od stavka 1. ovoga članka, potrošač se neće osloboditi od preostalih obveza i sud neće odrediti razdoblje provjere ponašanja:
– ako potrošač do zaključenja postupka stečaja potrošača izjavi da ne želi oslobođenje od preostalih obveza ili
– ako je potrošač u posljednjih deset godina koje su prethodile podnošenju prijedloga za otvaranje postupka stečaja potrošača oslobođen od preostalih obveza ili mu je oslobođenje uskraćeno.
(3) Razdoblje provjere ponašanja počinje teći od pravomoćnosti rješenja o zaključenju postupka stečaja potrošača.
(4) Pravomoćno rješenje o zaključenju postupka stečaja potrošača sud je dužan dostaviti Ministarstvu pravosuđa.
GLAVA IX. RAZDOBLJE PROVJERE PONAŠANJA I OSLOBOĐENJE OD PREOSTALIH OBVEZA
Raspolaganje imovinom potrošača
Članak 70.
(1) U razdoblju provjere ponašanja povjerenik je dužan unovčavati i raspodjeljivati potrošačevu imovinu u skladu sa završnim diobnim popisom i odredbama ovoga Zakona.
(2) Imovina koja se ne unovči do isteka razdoblja provjere ponašanja u skladu sa završnim diobnim popisom, smatrat će se neunovčivim predmetom stečajne mase i ostaje potrošaču.
(3) U razdoblju provjere ponašanja potrošač ne može sklapati ugovore i obavljati druge pravne poslove ili radnje koje se odnose na raspolaganje njegovom imovinom koja ulazi u stečajnu masu.
Prijelaz prava potrošača na povjerenika
Članak 71.
(1) U razdoblju provjere ponašanja na povjerenika prelazi pravo raspolaganja imovinskim pravima koja ulaze u stečajnu masu potrošača, ako ovim Zakonom nije drukčije određeno.
(2) Povjerenik raspolaže imovinskim pravima u ime i za račun potrošača.
(3) Potrošač prenosi na povjerenika pravo raspolaganja imovinskim pravima izjavom o ustupu koju je dužan dati na zapisnik pred sudom i u kojoj je dužan navesti je li imovinskim pravima iz stavka 1. ovoga članka već prije raspolagao.
(4) U izjavi o ustupu potrošač je dužan izjaviti da je suglasan s time da se sva primanja, naknade i darovi koji nisu izuzeti od ovrhe u skladu s odredbama Ovršnog zakona isplaćuju na poseban transakcijski račun iz članka 42. ovoga Zakona.
Jednako postupanje prema svim vjerovnicima
Članak 72.
(1) Tijekom trajanja ustupa, nad imovinom potrošača kojom povjerenik upravlja u ime i za račun potrošača, nije dopuštena ovrha u korist pojedinih vjerovnika.
(2) Ništetan je svaki sporazum između potrošača ili drugih osoba i pojedinih vjerovnika na osnovi kojega bi koji od njih stekao neku posebnu prednost.
(3) S tražbinom iznosa obuhvaćenih izjavom o ustupu obvezana osoba može prebiti svoju tražbinu prema potrošaču samo ako bi ona u slučaju nastavka postupka stečaja potrošača imala pravo na prijeboj.
Obveze potrošača u razdoblju provjere ponašanja
Članak 73.
(1) U razdoblju provjere ponašanja potrošač je dužan sudu i povjereniku, na njihov zahtjev, dati obavijesti o svom poslu ili svojim nastojanjima da nađe posao.
(2) Potrošač je dužan predati povjereniku imovinu koju stekne nasljeđivanjem. Naslijeđena imovina unosi se u stečajnu masu.
(3) Potrošač je dužan bez odgode prijaviti povjereniku svaku promjenu mjesta