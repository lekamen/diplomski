23 27.02.2015 Pravilnik o uvjetima i načinu ostvarivanja prava na novčanu potporu za podmirenje dijela troškova prijevoza za redovite studente s invaliditetom
MINISTARSTVO ZNANOSTI, OBRAZOVANJA I SPORTA
492
Na temelju članka 88. stavka 4. Zakona o znanstvenoj djelatnosti i visokom obrazovanju (»Narodne novine«, broj 123/03, 105/04, 174/04, 02/07 – Odluka USRH, 46/07, 45/09, 63/11, 94/13, 139/13 i 101/14 – OiR USRH), ministar znanosti, obrazovanja i sporta donosi
PRAVILNIK
O UVJETIMA I NAČINU OSTVARIVANJA PRAVA NA NOVČANU POTPORU ZA PODMIRENJE DIJELA TROŠKOVA PRIJEVOZA ZA REDOVITE STUDENTE S INVALIDITETOM
OPĆE ODREDBE
Članak 1.
Ovim pravilnikom utvrđuju se korisnici, uvjeti i način ostvarivanja prava na novčanu potporu za podmirenje dijela troškova prijevoza za redovite studente s invaliditetom sveučilišnih i stručnih studija i redovite studente s invaliditetom poslijediplomskih studija.
Članak 2.
Pojmovi koji se u ovom pravilniku upotrebljavaju u muškome rodu odnose se na pripadnike obaju spolova.
KORISNICI NOVČANE POTPORE
Članak 3.
(1) Pravo na novčanu potporu za podmirenje dijela troškova prijevoza (u daljnjem tekstu: pravo na novčanu potporu) ostvaruju redoviti studenti na preddiplomskom sveučilišnom, diplomskom sveučilišnom, integriranom preddiplomskom i diplomskom sveučilišnom, kratkom stručnom, preddiplomskom stručnom i specijalističkom diplomskom stručnom studiju te redoviti studenti poslijediplomskih studija visokog učilišta u Republici Hrvatskoj koji ispunjavaju uvjete iz članka 4. ovog pravilnika.
(2) Pravo na novčanu potporu iz stavka 1. ovog članka ostvaruju redoviti studenti s invaliditetom (u daljnjem tekstu: studenti) od najmanje 60% tjelesnog i osjetilnog oštećenja sukladno Uredbi o metodologijama vještačenja (»Narodne novine«, broj: 153/14).
UVJETI ZA OSTVARIVANJE I TRAJANJE PRAVA NA NOVČANU POTPORU
Članak 4.
(1) Zahtjev za dodjelu novčane potpore studenti mogu podnijeti nakon upisa na visoko učilište, sukladno članku 3. stavku 1. ovog pravilnika.
(2) Pravo na novčanu potporu student može ostvariti u razdoblju propisanog trajanja studija uvećanoga za 12 mjeseci, a utvrđuje se na temelju potvrde visokog učilišta o statusu studenta.
(3) Studenti koji u akademskoj godini podnošenja zahtjeva nisu prvi put upisali godinu studija ostvaruju pravo na novčanu potporu ako su u prethodnoj akademskoj godini stekli najmanje 30 ECTS bodova.
(4) Pravo na novčanu potporu ne ostvaruju:
– studenti koji su na tom studijskom programu ukupno stekli broj ECTS bodova koji podijeljen s brojem upisanih akademskim godina iznosi manje od 30. U akademskoj godini u kojoj je student imao upisano mirovanje studijskih prava iz članka 88. stavka 1. točke 12. Zakona o znanstvenoj djelatnosti i visokom obrazovanju ne računaju se u ovaj kriterij;
– studenti koji su dva puta mijenjali studijski program i treći put u statusu redovitoga studenta upisali prvu godinu na istoj razini studija;
– studenti koji se upisuju ponovno na istu razinu studija na kojoj su stekli kvalifikaciju, a za koju su već prethodno ostvarivali pravo na novčanu potporu;
– studenti koji primaju novčanu potporu za prijevoz iz drugih izvora;
– studenti koji ne ispunjavaju uvjete iz stavka 3. ovog članka;
– studenti koji imaju upisano mirovanje obveza studenta u akademskoj godini za koju podnose prijavu;
– studenti poslijediplomskih studija koji ne upišu viši semestar u novoj akademskoj godini.
PODNOŠENJE ZAHTJEVA ZA OSTVARIVANJE PRAVA NA NOVČANU POTPORU
Članak 5.
(1) Zahtjev za ostvarivanje prava na novčanu potporu podnosi se Ministarstvu znanosti, obrazovanja i sporta (u daljnjem tekstu: Ministarstvo) na prijavnom obrascu koji se nalazi na internetskoj stranici Ministarstva.
(2) U sklopu prijavnoga obrasca student izjavljuje da ne prima novčanu potporu za prijevoz iz drugih izvora.
(3) Zahtjevu za ostvarivanje prava na novčanu potporu podnositelji prilažu:
– presliku obje strane osobne iskaznice;
– presliku putovnice (na stranici sa slikom) ako je riječ o državljanima zemalja 