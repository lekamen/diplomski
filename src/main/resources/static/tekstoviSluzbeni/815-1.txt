 prava zajamčena člankom 14., člankom 16. stavkom 2., člankom 22., člankom 24., člankom 26. i člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), kao i člancima 5. i 14. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.; u daljnjem tekstu: Konvencija).
2. Sudac dr. sc. Mato Arlović izuzeo se od raspravljanja i odlučivanja u ovom predmetu.
II. ČINJENICE I OKOLNOSTI SLUČAJA
3. Prvostupanjskom presudom Županijskog suda u Zagrebu broj: X-K-rz-1/07 od 8. svibnja 2009. podnositelj je bio nepravomoćno osuđen na jedinstvenu kaznu zatvora u trajanju od deset (10) godina zbog kaznenih djela ratnog zločina protiv civilnog stanovništva iz članka 120. stavka 1. Osnovnog krivičnog zakona Republike Hrvatske (»Narodne novine« broj 53/91., 39/92., 91/92., 31/93. – pročišćeni tekst, 35/93. – ispr., 108/95., 16/96. – pročišćeni tekst i 28/96.).
Rješenjem Županijskog suda u Zagrebu, broj: Kv-rz-2/09 od 11. svibnja 2009., protiv podnositelja je bio određen obligatorni pritvor na temelju članka 102. stavka 4. Zakona o kaznenom postupku (»Narodne novine« broj 110/97., 58/99., 112/99., 58/02., 62/03. – pročišćeni tekst, 115/06.; u daljnjem tekstu: ZKP/97), a 20. svibnja 2009. za podnositeljem je bila raspisana međunarodna tjeralica, budući da je prije izricanja prvostupanjske presude pobjegao u Bosnu i Hercegovinu, državu svoga drugog državljanstva.
Presudom Vrhovnog suda broj: Kž-84/10-8 od 2. lipnja 2010. prvostupanjska presuda Županijskog suda u Zagrebu broj: X-K-rz-1/07 od 8. svibnja 2009. preinačena je u pogledu odluke o kazni te je podnositelj pravomoćno osuđen na kaznu zatvora u trajanju od osam (8) godina.
4. Presudom Suda Bosne i Hercegovine broj: SU-10-431/10 od 20. rujna 2010. bila je priznata pravomoćna presuda hrvatskog suda o krivnji i kazni podnositelja te mu je izrečena zatvorska kazna u trajanju od osam (8) godina. Preinakom navedene presude Suda Bosne i Hercegovine, pod brojem: SU-10-431/10 od 29. studenoga 2010., podnositelju je u izrečenu kaznu bilo uračunato vrijeme provedeno u pritvoru u Republici Hrvatskoj od 26. listopada 2006. do 2. prosinca 2006. te od 18. travnja 2007. do 11. siječnja 2008. (prema utvrđenju Ustavnog suda u ukupnom trajanju od devet /9/ mjeseci i dvadeset i devet /29/ dana), kao i vrijeme provedeno u pritvoru u Republici Bosni i Hercegovini od 14. svibnja 2009. do 15. svibnja 2009. te od 20. rujna 2010. do 20. prosinca 2010.
Prema utvrđenju Vrhovnog suda, izdržavanje kazne zatvora u Bosni i Hercegovini podnositelj je započeo 20. prosinca 2010., a predviđeni istek zatvorske kazne bio je 18. studenoga 2017. Prema utvrđenju podnositelja, koje je navedeno u obrazloženju rješenja Županijskog suda u Zagrebu od 6. veljače 2015., »prema zakonu BiH imao bi pravo na uvjetni otpust 18. ožujka 2015. da je nastavio izdržavanjem kazne zatvora« (str. 4.).
5. Odlukom Ustavnog suda broj: U-III-4150/2010 i dr. od 12. siječnja 2015. (»Narodne novine« broj 6/15.) ukinuta je presuda Vrhovnog suda broj: Kž-84/10-8 od 2. lipnja 2010. i predmet je vraćen tom sudu na ponovni postupak.
6. Nakon što je 14. siječnja 2015. nadležnom tijelu Bosne i Hercegovine dostavljena odluka Ustavnog suda broj: U-III-4150/2010 i dr. od 12. siječnja 2015., nadležni sud Bosne i Hercegovine obustavio je podnositeljevo izvršenje kazne zatvora i pustio ga na slobodu 20. siječnja 2015. Proizlazi da je podnositelj do tog dana ukupno bio lišen slobode – uključujući i pritvor i izdržavanje kazne – pet (5) godina i dva (2) mjeseca (prema utvrđenju koje je sam podnositelj naveo u ustavnoj tužbi: »pet godina, jedan mjesec i dvadestpet dana«).
Podnositelj je postao dostupan hrvatskim vlastima 1. veljače 2015., kada se dobrovoljno vratio u Republiku Hrvatsku.
7. ŽdoZG je podnio Županijskom sudu u Zagrebu 30. siječnja 2015. prijedlog za određivanje istražnog zatvora »iz zakonske