 konkretnom slučaju dva puta zaredom odbacio istu izvanrednu reviziju prednice podnositelja po dvije različite zakonske osnove, ali redoslijedom koji ih međusobno isključuje.
20. Prvi put je tu reviziju odbacio zbog toga što je ocijenio da pravno pitanje zbog kojega je ona izjavljena nije važno za osiguranje jedinstvene primjene prava i ravnopravnosti svih u njezinoj primjeni. Iz toga jasno proizlazi da je Vrhovni sud prepoznao pravno pitanje zbog kojega je izvanredna revizija izjavljena.
Suprotno tome, Vrhovni sud je drugi put odbacio tu istu izvanrednu reviziju s obrazloženjem da tužiteljica u reviziji nije određeno naznačila pravno pitanje zbog kojega je ona izjavljena.
21. S obzirom na prvotno utvrđenje, to se drugo utvrđenje Vrhovnog suda, na kojemu se zasnovalo odbacivanje izvanredne revizije prednice podnositelja koje se ispituje u ovom ustavnosudskom predmetu, mora kvalificirati kao arbitrarno.
Riječ je o eklatantnoj nedosljednosti u pristupu Vrhovnog suda izvanrednoj reviziji koju je izjavila prednica podnositelja. Takav je pristup doveo do nepredvidljivog i arbitrarnog ishoda revizijskog postupka za podnositelja, a time i do povrede podnositeljevog prava na pravično suđenje zajamčenog člankom 29. stavkom 1. Ustava.
22. Vrhovni sud je u konkretnom slučaju zanemario i svoju ustavnu zadaću osiguravanja jedinstvene primjene prava i ravnopravnosti svih u njegovoj primjeni (članak 116. stavak 1. Ustava). Naime, taj je sud prešutno, bez jasnih i opravdanih razloga i bez obrazloženja, »pristao« da nižestupanjski sudovi (također bez dostatnog i relevantnog obrazloženja s njihove strane) sude protivno načelnom pravnom shvaćanju koje je Vrhovni sud utvrdio u tom istom slučaju i za taj isti slučaj, a koje je vezano uz primjenu mjerodavnog materijalnog prava (v. rješenje broj: Rev 1038/08-2 od 21. siječnja 2010. u točki 6. obrazloženja ove odluke).
Na načelnoj razini, takva praksa Vrhovnog suda neizbježno smanjuje povjerenje javnosti u sudski sustav i dalje ugrožava načela pravne sigurnosti i jednakosti svih pred zakonom, koja predstavljaju glavna obilježja vladavine prava, najviše vrednote ustavnog poretka Republike Hrvatske utvrđene u članku 3. Ustava.
23. Na temelju članaka 73. i 76. Ustavnog zakona o Ustavnom sudu Republike Hrvatske (»Narodne novine« broj 99/99., 29/02., 49/02. – pročišćeni tekst; u daljnjem tekstu: Ustavni zakon) odlučeno je kao u točkama I., II. i III. izreke ove odluke.
Na temelju članka 29. Ustavnog zakona odlučeno je kao u točki IV. izreke ove odluke.
Broj: U-III-3794/2015
Zagreb, 15. ožujka 2016.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
