 Republike Hrvatske (u daljnjem tekstu: DORH) podnijela kaznenu prijavu »protiv nepoznatih počinitelja, pripadnika HVO« zbog počinjenja kaznenog djela ratnog zločina protiv civilnog stanovništva iz članka 120. stavka 1. OKZRH-a kojega je žrtva njezin brat Goran Đukić.
Dana 23. prosinca 2013. podnositeljica je zaprimila izvješće ŽDO Pula – Pola (oznake MJ/RK), u kojem je navedeno:
»Povodom Vaše kaznene prijave protiv nepoznatih počinitelja, pripadnika HVO, a na štetu vašeg brata Gorana Đukića, obavještavamo Vas da su se izvidi vezani za utvrđivanje činjenice za nestanak vašeg brata provodili od 1. rujna 2006., kada ste Policijskoj postaji Umag prijavili nestanak istog, kao i nastavno nakon što ste podnijeli Državnom odvjetništvu Republike Hrvatske kaznenu prijavu.
Slijedom svih prikupljenih podataka proizlazi da je Vaš brat Goran Đukić dana 17. kolovoza 1992. u akciji pronalaska vojnih i radnih obveznika državljana BiH, autobusom iz Umaga prevezen u Rijeku, pa odatle brodom u Split, a potom u BiH.
Slijedom izloženog ne postoji sumnja da su na području Republike Hrvatske počinjena kaznena djela na štetu vašeg brata Gorana Đukića.
O učinjenom izvješteno je Državno odvjetništvo Republike Hrvatske.«
Podnositeljica je 4. srpnja 2014., po punomoćnici, podnijela dopis ŽDO Pula – Pola kojim traži da se u povodu njezine kaznene prijave provede učinkovita istraga, prikupe relevantni dokazi te sukladno pronađenom pokrene kazneni postupak.
7. srpnja 2014. podnositeljica je podnijela pritužbu DORH-u na rad ŽDO Pula – Pola, sa zahtjevom da DORH provede nadzor nad radom ŽDO-a Pula – Pola, kako bi se »osigurala provedba temeljite i učinkovite istrage po kaznenoj prijavi podnositeljice«.
Podnositeljica je 22. rujna i 17. listopada 2014. podnijela požurnice za postupanje ŽDO Pula – Pola u vezi dopisa od 4. srpnja 2014.
ŽDO Pula – Pola je 22. listopada 2014. podnositeljici dostavio dopis broj: KN-DO-33/13 od 15. listopada 2014. kojim je podnositeljica obaviještena o poduzetim radnjama u povodu njezine kaznene prijave. U dopisu je navedeno da »državno odvjetništvo kontinuirano provodi izvide u ovom kaznenom predmetu, a sve u cilju utvrđivanja relevantnih činjenica za donošenje meritorne odluke«. Dalje je navedeno da će podnositeljica, nakon provedenih izvida biti obaviještena o odluci ŽDO Pula – Pola.
Dopisom od 10. studenoga 2014. DORH je izvijestilo podnositeljicu da je izvršen nadzor rada ŽDO Pula – Pola u vezi konkretnog predmeta i da nema nepravilnosti u radu ŽDO Pula – Pola, a da su daljnji izvidi u vezi konkretnog slučaja u tijeku.
3.2. U ustavnoj tužbi podnositeljice i u nekim od izjava svjedoka, kao dan nestanka podnositeljičinog brata navode se dva datuma: 17. i 18. kolovoza 1992. Međutim, iz pribavljene dokumentacije (izvješća Policijske postaje Novigrad i Policijske stanice Buje – Umag od 17. kolovoza 1992.), razvidno je da su pripadnici policijske postaje Novigrad podnositeljičinog brata, s ostalim osobama, odveli iz Novigrada 17. kolovoza 1992.
III. PRIGOVORI PODNOSITELJICE
4. U ustavnoj tužbi podnositeljica u bitnome ističe:
»Nije sporno da je hrvatske policija 18.8.1992. odvele brata tužiteljice ... i da je on nakon tog uhićenja nestao, a nakon kazivanja očevidaca događaja i proglašen umrlim. Povodom prijave bratova nestanka, tijela državne vlasi nisu provela učinkovitu i efikasnu istragu o okolnostima uhićenja i nestanka Gorana Đukića.
Prema praksi ESLJP obveza zaštite prava na život na temelju čl. 2. Konvencije, u vezi s općenitom obvezom države iz čl. 1. Konvencije da mora osigurati svakoj osobi pod njezinom jurisdikcijom prava i slobode određene u Konvenciji, podrazumijeva obvezu provođenja određenog oblika djelotvorne službene istrage kada su pojedinci ubijeni kao posljedica uporabe sile.
Ta se obveza ne ograničava na slučajeve u kojima je utvrđeno da je ubojstvo počinio predstavnik države. Nije u tom smislu odlučno niti jesu li članovi pokojnikove obitelji podnijeli formalni prigovor glede ubojstva nadležnom istražnom tijelu.