23 16.03.2016 Odluka o naknadi za organiziranje tržišta plina
HRVATSKA ENERGETSKA REGULATORNA AGENCIJA
652
Na temelju članka 11. stavka 1. točke 10. Zakona o regulaciji energetskih djelatnosti (»Narodne novine«, broj 120/12), članka 29. Zakona o energiji (»Narodne novine«, broj 120/12, 14/14 i 102/15) i članka 88. Zakona o tržištu plina (»Narodne novine«, broj 28/13 i 14/14), Hrvatska energetska regulatorna agencija je na sjednici Upravnog vijeća održanoj 11. ožujka 2016. donijela
ODLUKU
O NAKNADI ZA ORGANIZIRANJE TRŽIŠTA PLINA
I.
Ovom Odlukom određuje se iznos i način prikupljanja naknade za organiziranje tržišta plina za energetski subjekt HRVATSKI OPERATOR TRŽIŠTA ENERGIJE d.o.o. za organiziranje tržišta električne energije i plina, Ulica grada Vukovara 284, Zagreb.
II.
Naknada iz točke I. ove Odluke naplaćuje se od voditelja bilančne skupine, koji sudjeluju na tržištu plina i određuje se:
– u iznosu od 0,0877 kn/MWh plina koji je izmjeren na izlazima iz transportnog sustava Republike Hrvatske za svaku bilančnu skupinu i
– u iznosu od 10.000,00 kn godišnje, kao godišnja naknada za sudjelovanje na tržištu plina u Republici Hrvatskoj.
U iznos naknade iz stavka 1. ove točke nije uključen porez na dodanu vrijednost.
III.
U obračun naknade iz točke II. stavka 1. ove Odluke ne ulazi količina plina koji je izmjeren na izlazu iz transportnog sustava Republike Hrvatske koji je ujedno ulaz u sustav skladišta plina.
IV.
HRVATSKI OPERATOR TRŽIŠTA ENERGIJE d.o.o. za organiziranje tržišta električne energije i plina, Ulica grada Vukovara 284, Zagreb, mjesečno obračunava naknadu za organiziranje tržišta plina iz točke II. stavka 1. podstavka 1. ove Odluke. Naknadu za organiziranje tržišta plina iz točke II. stavka 1. podstavka 1. ove Odluke Hrvatski operator tržišta energije d.o.o. za organiziranje tržišta električne energije i plina, Ulica grada Vukovara 284, Zagreb obračunava prema podacima za prethodni mjesec koje zaprima od operatora transportnog sustava, za utvrđene preuzete količine plina za svaku bilančnu skupinu u pojedinom mjesecu.
Naknada za organiziranje tržišta plina iz točke II. stavka 1. podstavka 2. ove Odluke naplaćuje se jednom godišnje, kao jednokratna uplata.
V.
Danom stupanja na snagu ove Odluke prestaje važiti Odluka o naknadi za organiziranje tržišta plina (»Narodne novine«, broj 38/12).
VI.
Ova Odluka objavit će se u »Narodnim novinama«, a stupa na snagu 1. travnja 2016. godine.
Klasa: 310-05/15-102/155
Urbroj: 371-01/16-24
Zagreb, 11. ožujka 2016.
Predsjednik Upravnog vijeća Tomislav Jureković, dipl. ing., v. r.
