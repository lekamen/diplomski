 dobiju ni pozive za sjednice. Predstavnica Ilirije nije čula spornu izjavu svjedoka B izrečenu na sjednici Udruženja od 25. listopada 2012. Ilirija cjenike za slijedeću godinu donosi početkom listopada prethodne godine kada se formira i budžet Ilirije.
Predstavnik Marine Hramina je u bitnome naveo kako zapisnike sa sjednica Udruženja dobivaju putem poslovnog e-maila koje prima poslovna tajnica Marine Hramina, međutim ona nije dužna čuvati niti prosljeđivati članovima uprave navedene zapisnike, jer nisu relevantni. Predstavnik Marine Hramina ne zna je li Marina Hramina dobila sve zapisnike sa sjednica pa tako i ni onaj sa sjednice od 25. listopada 2012. Poslovna tajnica Marine Hramina njemu uredno prosljeđuje pozive za sjednicu Udruženja. Zapisnici sa sjednica Udruženja se u praksi nisu verificirali. Također navodi da od kada je on prisutan na sjednicama Udruženja, zadnjih 5 godina, politika cijena, poslovna politika niti unutarnje uređenje pojedinih članica Udruženja nisu bile predmet sjednica niti se o njima razgovaralo. Također navodi da na sjednici Udruženja održanoj 25. listopada 2012. nije iznosio nikakve podatke o budućim cijenama vezova i drugih usluga Marine Hramine niti je sudjelovao u raspravi po bilo kojoj točki.
Predstavnik Brodogradilišta i marine je u bitnome naveo kako se Brodogradilište i marina sa sadržajem zapisnika sa sjednica Udruženja upoznaje na način da iste dobiva putem elektroničke pošte. Brodogradilište i marina nije iskazala primjedbe na zapisnik sa sjednice Udruženja od 25. listopada 2012. jer ga je dobila tek kad je Agencija pokrenula predmetni postupak. Uobičajeno dobivaju zapisnike sa sjednica Udruženja tjedan do dva nakon sjednice, ovisno kad tajnik Udruženja pošalje zapisnike. Na sjednici Udruženja od 25.listopada 2012. se razgovaralo o rezultatima poslovanja protekle nautičke sezone i o pomorskom dobru, o cijenama usluga marina se nije razgovaralo niti je to bilo predviđeno dnevnim redom.
7.3. Dodatna očitovanja stranaka
Agencija je 25. rujna 2014. zaprimila dodatno očitovanje Marine Šibenik u kojem se u bitnom navodi kako iz iskaza predstavnika Marine Šibenik i predstavnika Marine Dalmacija i Marine Borik, te posebice svjedoka H jasno proizlazi kako Marina Šibenik nije ni u kakvoj vezi s Udruženjem, te informacije o radu Udruženja Marina Šibenik ne dobiva niti od B.D., niti od svjedoka H. Također se navodi kako Agencija nije uopće utvrđivala jesu li članovi uprave Marine Šibenik osobno sudjelovali u eventualno zabranjenoj razmjeni informacija jer eventualna odgovornost Marine Šibenik može proizići samo iz njihovih saznanja, a ne iz saznanja radnika ili ovlaštenih osoba sestrinskih društava. Marina Šibenik naglašava da iz iskaza predstavnika Marine Šibenik i predstavnika Marine Dalmacija i Marine Borik, kao i svjedoka H, jasno proizlazi da članovi uprave Marine Šibenik ni na koji način nisu obavještavani ni o sjednicama Udruženja, ni o njihovim rezultatima. Činjenica da se u dva društva »preklapaju« članovi uprave, ne znači to da jedno društvo odgovara za eventualna protuzakonita postupanja radnika tog drugog društva.
Marina Šibenik nadalje navodi kako tumačenje članka 4. ZZTN-a da sestrinska društva čine jedan gospodarski subjekt, a da se to ima primijeniti i u kontekstu zabranjenih sporazuma, nije utemeljeno jer sukladno odredbama navedenog članka proizlazi da se jednim gospodarskim subjektom smatraju »kontrolirani« i »kontrolirajući« poduzetnik. Navedena odredba se ne može primijeniti na konkretan slučaj jer sestrinska društva nemaju kontrolu jedno nad drugim. Sud EU je u predmetu C-196/99 P Aristrain v Commission (paragraf 99), a koji bi s obzirom na sve okolnosti slučaja bio najbliži ovom predmetu, zauzeo stav kako jednostavna činjenica da temeljni kapital dvaju odvojenih trgovačkih društava drži ista osoba ili obitelj nije, sama po sebi, dovoljna da se utvrdi kako ta dva društva čine jednu gospodarsku cjelinu s posljedicom da, po pravu tržišnog natjecanja Europske unije, radnje jednog