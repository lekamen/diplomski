 načela Sud je utvrdio da u smislu domaćeg sustava žalbenog postupka očitovanja Državnog odvjetništva Republike Hrvatske predstavljaju obrazložena mišljenja o osnovanosti predmeta čiji je cilj ostvarivanje utjecaja na odluku Vrhovnog suda pozivanjem na odbijanje žalbe. Stoga nije trebao utvrditi je li propust dostave relevantnog dokumenta bio štetan za podnositelja zahtjeva; postojanje povrede vjerojatno je i kada ne postoji šteta. Sud je stoga utvrdio da je došlo do povrede načela procesne ravnopravnosti stranaka i prava na kontradiktorni postupak iz članka 6. stavka 1. Konvencije (vidjeti Zahirović, prethodno citirano, §§ 48. i 49.).«
57. Navedena pravna stajališta ESLJP-a primjenjiva su i u konkretnom slučaju, budući da se u postupku po ZIPPP-u na odgovarajući način primjenjuju Ustavom utvrđena jamstva pravičnog suđenja u postupku po žalbi na prvostupanjsku presudu, kao i opća načela kaznenog postupka.
58. Iz spisa predmeta Vrhovnog suda broj: III Kr 172/13 razvidno je da podnesak DORH-a broj: KR-I-DO-475/13 od 11. studenoga 2013. nije uručen podnositelju i da podnositelju nije bila dana mogućnost da se upozna sa sadržajem očitovanja na podnositeljev ZIPPP, te odgovori na njega.
Po svojoj pravnoj prirodi to očitovanje DORH-a predstavlja obrazloženo mišljenje o osnovanosti podnositeljeva zahtjeva. DORH u njemu tvrdi da su podnositeljevi navodi neosnovani te Vrhovnom sudu obrazlaže razloge zbog kojih smatra da u podnositeljevom slučaju nije povrijeđen kazneni zakon, odnosno da nije došlo do povreda odredaba kaznenog postupka ni u prvostupanjskom ni u drugostupanjskom postupku.
Tome treba dodati da je Vrhovni sud u obrazloženju svoje presude izrijekom spomenuo to očitovanje (v. točku 50.).
59. Budući da to očitovanje nije dostavljeno podnositelju, Ustavni sud dužan je voditi se pravnim standardima utvrđenima u praksi ESLJP-a te zaključiti da je propuštanjem dostave podnositelju očitovanja DORH-a, koje je uzeto u obzir prilikom odlučivanja o podnositeljevu zahtjevu, na štetu podnositelja narušeno načelo procesne ravnopravnosti stranaka u kaznenom postupku, a povrijeđeno je i pravo podnositelja na kontradiktorni postupak (članak 29. stavak 1. Ustava i članak 6. stavak 1. Konvencije).
59.1. Na temelju članaka 73. i 76. stavka 1. Ustavnog zakona odlučeno je kao u točki I. u vezi s točkom II. alinejom 1. izreke ove odluke.
V. POSTUPAK PRED PRVOSTUPANJSKIM I DRUGOSTUPANJSKIM SUDOM
60. Budući da je presudu Vrhovnog suda, donesenu u povodu podnositeljevog ZIPPP-a, Ustavni sud u cijelosti ukinuo, prigovori podnositelja o povredi njegovih ustavnih prava učinjenih pravomoćnom presudom donesenom u postupku pred prvostupanjskim i drugostupanjskim sudom ispituju se u nastavku ovog ustavnosudskog postupka u punom opsegu.
61. Podnositelj u ustavnoj tužbi iznosi niz prigovora u odnosu na prvostupanjski i drugostupanjski kazneni postupak, odnosno pravomoćnu sudsku presudu. Ti su prigovori usmjereni u prvom redu na povrede prava na pravično suđenje zajamčenog člankom 29. Ustava.
1) O kaznenim djelima podnositelja iz članka 292. KZ-a:110/97
62. Podnositelj je 2006. godine bio suočen s kaznenim optužbama da je u razdoblju od 1995. do 1999. u svojstvu odgovorne osobe u Croatia banci u Metkoviću počinio mnogobrojna kaznena djela protiv sigurnosti platnog prometa i poslovanja – zlouporabom ovlasti u gospodarskom poslovanju iz članka 292. KZ-a:110/97, koji u mjerodavnim dijelovima glasi:
»Članak 292.
(1) Odgovorna osoba u pravnoj osobi koja s ciljem pribavljanja protupravne imovinske koristi za svoju ili drugu pravnu osobu:
(...)
– na drugi način grubo prekrši zakon ili pravila poslovanja glede uporabe i upravljanja imovinom,
kaznit će se kaznom zatvora od šest mjeseci do pet godina.
(2) Ako je kaznenim djelom iz stavka 1. ovoga članka pribavljena znatna imovinska korist, a počinitelj je postupao s ciljem pribavljanja takve koristi,
kaznit će se kaznom zatvora od jedne do osam godina.«
63. Ustavni sud je u odluci broj: U-III-5807/2010 od 30. travnja