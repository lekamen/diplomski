99 27.10.2016 Pravilnik o odori pripadnika operativnih snaga civilne zaštite i državnih službenika i namještenika Državne uprave za zaštitu i spašavanje
DRŽAVNA UPRAVA ZA ZAŠTITU I SPAŠAVANJE
2092
Na temelju članka 60. stavka 3. Zakona o sustavu civilne zaštite (»Narodne novine«, broj 82/15), ravnatelj Državne uprave za zaštitu i spašavanje donosi
PRAVILNIK
O ODORI PRIPADNIKA OPERATIVNIH SNAGA CIVILNE ZAŠTITE I DRŽAVNIH SLUŽBENIKA I NAMJEŠTENIKA DRŽAVNE UPRAVE ZA ZAŠTITU I SPAŠAVANJE
I. OPĆE ODREDBE
Članak 1.
Ovim se Pravilnikom propisuju vrste odora pripadnika operativnih snaga sustava civilne zaštite iz sastava središnjeg tijela državne uprave nadležnog za poslove civilne zaštite (u daljnjem tekstu: Uprava), djelatnih i pričuvnih pripadnika državnih intervencijskih postrojbi i državnih službenika i namještenika Uprave (u daljnjem tekstu: Operativne snage), članova Stožera civilne zaštite Republike Hrvatske, dijelovi i izgled odore, način zaduženja, zamjene i povrata odore, vrijeme i način nošenja odore i pripadajuće oznake dužnosti.
Članak 2.
Vrste odora pripadnika Operativnih snaga su svečana, službena i zaštitna radna odora.
Članak 3.
(1) Državni službenici i namještenici Uprave koji radne zadaće isključivo i u cijelosti obavljaju u uredskim prostorima ne zadužuju odoru pripadnika Operativnih snaga.
(2) Državni službenici i namještenici županijskih centara 112 i operativnih odjela Državnog centra zaštite i spašavanja (odjel za operativno-komunikacijske poslove i Vatrogasno operativno središte) od službene odore zadužuju isključivo polo majice s logom Uprave (dugi i kratki rukav) i posebnom oznakom »112«.
(3) Operativne snage sustava civilne zaštite navedene u članku 20. Zakona o sustavu civilne zaštite, osim snaga iz članka 1. ovog Pravilnika, u provođenju mjera i aktivnosti sustava civilne zaštite sudjeluju u odorama i radnoj odjeći sukladno svojim posebnim propisima i internim aktima.
(4) Operativni državni službenici i namještenici Sektora za vatrogastvo i državna vatrogasna intervencijska postrojba, osim odora propisanih ovim Pravilnikom, nose zaštitnu odoru i drugu opremu koja se koristi prilikom vatrogasne intervencije te svečanu vatrogasnu odoru i oznake zvanja sukladno posebnim propisima u području vatrogastva.
Članak 4.
(1) Članovi Stožera civilne zaštite Republike Hrvatske kada sudjeluju u programima osposobljavanja, na vježbama i u slučaju operativnog djelovanja u katastrofama nose prsluk narančaste boje kojem je na leđima otisnut tekst »STOŽER CZ RH«.
(2) Prsluke iz stavka 1. ovog članka nabavlja Uprava i daje na uporabu članovima Stožera civilne zaštite Republike Hrvatske.
Članak 5.
(1) Odore pripadnika Operativnih snaga predstavljaju komplete koji se nabavljaju, zadužuju, upotrebljavaju i razdužuju sukladno odredbama ovog Pravilnika.
(2) Kompleti odora dijele se na obvezne i neobvezne dijelove.
(3) Svečana i zaštitna radna odora zadužuju se u kompletu.
Članak 6.
Odore pripadnika Operativnih snaga, s navođenjem podataka o njihovom izgledu i opisom izgleda, veličinama i mjerama, sirovinskom sastavu, kvaliteti materijala (tehničke karakteristike i norme), kvaliteti šavova i šivanja, zaštitnim funkcijama, označavanju (deklariranju), pakiranju kao i o drugim podacima od značaja za kvalitetu odore, uređuju se Katalogom kvalitete odora Operativnih snaga koji donosi čelnik Uprave.
II. SVEČANA ODORA
Članak 7.
(1) Dijelovi svečane odore su:
– kapa ili šešir
– kratki kaput
– svečana jakna
– košulja (dugi rukav)
– majica (kratki rukav)
– hlače ili suknja
– kravata ili mašna-kravata
– remen
– cipele
– bijele rukavice
– čarape muške/čarape ženske
– kišni ogrtač – pelerina.
(2) Državne službenice Uprave umjesto kape nose šešir, umjesto kravate nose kravatu-mašnu, a umjesto hlača mogu nositi suknju.
(3) Osnovna boja svečane odore je tamno plava.
Članak 8.
(1) Svečanu odoru nose državni službenici i namještenici Uprave na svečanim primanjima, na svečanim sjednicama, obilježavanjima obljetnica i komemoracijama koje organizira 