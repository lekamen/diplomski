NO Brijuni, tako da su od rujna, odnosno listopada 2012. godine NO Brijuni činili (str. 18.):
Bernard Zenzerović, predsjednik od 22. listopada 2012.
Boris Miletić, zamjenik od 22. listopada 2012.
Jadranka Čengija Šarić, član od 17. rujna 2012.
Mirko Herceg, član od 17. rujna 2012.
Ivan Jakovčić, član od 17. rujna 2012.
12. Dvojica članova NO društva Brijuni, koji su predstavljali Istarsku županiju kao osnivača, na dan donošenja ove odluke više nisu članovi tog odbora, kako slijedi:
– župan Istarske županije donio je 20. kolovoza 2013. Odluku o prijedlogu za opoziv dosadašnjeg i imenovanju novog člana Nadzornog odbora trgovačkog društva Brijuni Rivijera d.o.o. (»Službene novine Istarske županije« broj 12/13., str. 622.). Tom je odlukom predloženo Skupštini Društva da opozove dotadašnjeg člana NO Brijuni Ivana Jakovčića jer mu je prestao mandat župana Istarske županije;
– župan Istarske županije donio je 9. srpnja 2014. Odluku o predlaganju člana Nadzornog odbora trgovačkog društva Brijuni Rivijera d.o.o. (»Službene novine Istarske županije« broj 15/14., str. 788.). Tom je odlukom utvrđeno »da je Boris Miletić dana 09. lipnja 2014. godine podnio ostavku na članstvo u Nadzornom odboru trgovačkog društva Brijuni Rivijera d.o.o.« (članak 1.) te je Skupštini društva Brijuni predložen novi član NO Brijuni (članak 2.).
3) Primjena pravila o sukobu interesa na podnositeljev slučaj (2008. – 2011. godina)
13. Kada je podnositelju počeo teći prvi mandat člana NO Brijuni (21. veljače 2008.), podnositelj je obnašao i dužnost gradonačelnika i dužnost zastupnika u Hrvatskom saboru.
U to je vrijeme bio na snazi ZoSSIJD:163/03-141/06. Sve do dana prestanka važenja tog zakona (10. ožujka 2011.) podnositelj je neprekidno obnašao obje te dužnosti.
a) Trgovačka društva od posebnog interesa za državu
14. Kada je podnositelju počeo teći prvi mandat člana NO Brijuni (21. veljače 2008.) mjerodavne odredbe članka 11. ZoSSIJD-a:163/03-141/06 su glasile:
»Članak 11.
(...)
(5) Dužnosnici ne mogu biti članovi uprava ili nadzornih odbora trgovačkih društava.
(6) Iznimno, dužnosnici mogu biti članovi nadzornih odbora u trgovačkim društvima koja su od posebnoga državnog interesa, ali bez prava na ikakvu naknadu, osim prava na naknadu putnih i drugih troškova. Hrvatski sabor utvrđuje popis trgovačkih društava od posebnoga državnog interesa, na prijedlog Vlade Republike Hrvatske.
(...)«
14.1. Obveza Hrvatskog sabora da utvrdi popis trgovačkih društava od posebnog državnog interesa bila je propisana još člankom 11. stavkom 6. ZoSSIJD-a:163/03, koji je stupio na snagu 24. listopada 2003. Međutim, zakonodavac nikada nije odredio rok za donošenje tog popisa, tako da je prvi takav popis donesen tek krajem 2009. godine (v. točku 16. obrazloženja ove odluke).
U međuvremenu, Zakonom o izmjenama i dopunama Zakona o sprječavanju sukoba interesa u obnašanju javnih dužnosti (»Narodne novine« broj 94/04.; u daljnjem tekstu: ZIDZoSSIJD:94/04), koji je stupio na snagu 20. srpnja 2004., bilo je propisano:
»Članak 15.
Dok Hrvatski sabor ne utvrdi popis trgovačkih društava od posebnoga državnog interesa, dužnosnici mogu biti članovi nadzornih odbora u trgovačkim društvima koja su u državnom vlasništvu ili u kojima država ima većinski udjel, ali bez prava na ikakvu naknadu, osim prava na naknadu putnih i drugih troškova.«
15. U svibnju 2008. godine donesen je Zakon o izmjenama i dopunama Zakona o sprječavanju sukoba interesa u obnašanju javnih dužnosti (»Narodne novine« broj 60 od 28. svibnja 2008.; u daljnjem tekstu: ZIDZoSSIJD:60/08). Člankom 3. tog zakona, koji je stupio na snagu 1. rujna 2008., bio je izmijenjen članak 11. stavak 6. ZoSSIJD-a:163/03-141/06, tako da je sada glasio:
»Članak 3.
U članku 11. stavak 6. mijenja se i glasi:
'(6) Iznimno dužnosnici mogu biti članovi u najviše do dva (2) nadzorna odbora trgovačkih društava, ... koji su od posebnoga državnog interesa, osim ako posebnim zakonom nije određeno da je dužnosnik član nadzornog odbora trgovačkog društva ... po