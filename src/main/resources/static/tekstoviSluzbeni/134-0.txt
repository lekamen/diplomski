7 21.01.2015 Rješenje Ustavnog suda Republike Hrvatske broj: U-VIIR-7542/2014 od 12. siječnja 2015.
USTAVNI SUD REPUBLIKE HRVATSKE
135
Ustavni sud Republike Hrvatske, u sastavu Jasna Omejec, predsjednica te suci Mato Arlović, Marko Babić, Snježana Bagić, Slavica Banić, Mario Jelušić, Davor Krapac, Antun Palarić, Aldo Radolović, Duška Šarin i Miroslav Šeparović, rješavajući o zahtjevu za nadzor nad ustavnošću i zakonitošću provođenja državnog referenduma, na sjednici održanoj 12. siječnja 2015. donio je
RJEŠENJE
I. Odbacuje se prijedlog Organizacijskog odbora za izjašnjavanje birača o potrebi da se zatraži raspisivanje referenduma o uređenju pitanja davanja hrvatskih autocesta u koncesiju »za donošenje rješenja o određivanju privremene mjere Vladi Republike Hrvatske i Ministarstvu pomorstva, prometa i infrastrukture« od 27. studenoga 2014.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Organizacijski odbor za izjašnjavanje birača o potrebi da se zatraži raspisivanje referenduma o uređenju pitanja davanja hrvatskih autocesta u koncesiju (u daljnjem tekstu: predlagatelj), pozivajući se na članak 17. stavak 1. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), podnio je Ustavnom sudu 27. studenoga 2014. podnesak naziva »Prijedlog za donošenje rješenja o određivanju privremene mjere Vladi Republike Hrvatske i Ministarstvu pomorstva, prometa i infrastrukture«.
Navedenim podneskom predlagatelj je od Ustavnog suda zatražio da na temelju članka 96. Ustavnog zakona donese privremenu mjeru sljedećeg sadržaja:
»I. Zabranjuje se Vladi Republike Hrvatske poduzimanje svih daljnjih koraka u postupku davanja koncesije za javne usluge za upravljanje i održavanje hrvatskih autocesta koji je pokrenut objavom broj 2013/S 01K-0083910 u elektroničkom oglasniku javne nabave,
II. Zabranjuje se Ministarstvu pomorstva, prometa i infrastrukture (dalje: MPPI) poduzimanje svih daljnjih koraka u postupku davanja koncesije za javne usluge za upravljanje i održavanje hrvatskih autocesta koji je pokrenut objavom broj 2013/S 01K-0083910 u elektroničkom oglasniku javne nabave,
III. Trajanje mjera iz točaka I. i II. utvrđuje se do objave rezultata državnog referenduma pokrenutog na temelju zahtjeva Organizacijskog odbora za izjašnjavanje birača o potrebi da se zatraži raspisivanje referenduma o uređenju pitanja davanja hrvatskih autocesta u koncesiju Hrvatskom saboru, Klasa: 014-01/14-02/11, UrBroj: 6511-1 od 17. studenog 2014. godine.«
II. PRIJEDLOG PREDLAGATELJA
2. U podnesku predlagatelj navodi da je 17. studenoga 2014. na temelju članka 87. stavka 3. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) i članka 8.g Zakona o referendumu i drugim oblicima osobnog sudjelovanja u obavljanju državne vlasti i lokalne i područne (regionalne) samouprave (»Narodne novine« broj 33/96., 92/01., 44/06., 58/06. – odluka Ustavnog suda broj: U-I-177/2002 od 20. travnja 2006., 69/07. – odluka Ustavnog suda broj: U-I-2051/2007 od 5. lipnja 2007. i 38/09.; u daljnjem tekstu: ZoRef) Hrvatskom saboru podnio zahtjev za raspisivanje državnog referenduma o uređenju pitanja davanja hrvatskih autocesta u koncesiju klasa: 014-01/14-02/11, ur. broj: 6511-1 (u daljnjem tekstu: zahtjev Hrvatskom saboru) te da zahtjev sadržava referendumsko pitanje koje je u svojoj biti zakonski prijedlog izmjene odnosno dopune Zakona o cestama (»Narodne novine« 84/11., 22/13., 54/13., 148/13. i 92/14.).
Ustavni sud primjećuje da je predlagatelj na četvrtoj (posljednjoj) stranici podneska naznačio da podnesak u prilogu sadržava »Preslik zahtjeva za raspisivanje državnog referenduma upućenog Hrvatskom saboru dana 17. studenoga 2014. (Klasa: 014-01/14-02/11; UrBroj: 6511-1)«. Međutim, preslik navedenog zahtjeva Ustavni sud uz podnesak od 27. studenoga 2014. nije zaprimio.
2.1. Predlagatelj dalje navodi:
»2. 