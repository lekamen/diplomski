 utječu na odluku suda ... Ta se situacija ne mijenja kad su očitovanja neutralna prema pitanju o kojem sud treba odlučiti ili, prema mišljenju tog suda, ne predstavljaju nikakvu činjenicu ili tvrdnju koja se već ne nalazi u osporenoj odluci ...«
Stoga se pitanja vezana uz mogućnost očitovanja i davanja primjedbe o provedenim dokazima mogu razmatrati i sa stajališta zahtjeva za kontradiktornošću postupka (mogućnost saznati za dokaze i ispitati ih pred sudom) i sa stajališta prava na jednakost oružja (mogućnost saznati za dokaze i ispitati ih pod jednakim uvjetima koje ima suprotna strana u postupku).
11. U ovom je predmetu nesporno da je sudska presuda protiv podnositelja utemeljena na nalazu prometnog vještaka u koji podnositelj nije imao mogućnost uvida i očitovanja.
Nije na Ustavnom sudu procjenjivati jesu li u nalazu i mišljenju prometnog vještaka iznesene činjenice ili okolnosti važne za prosudbu o prekršajnoj odgovornosti podnositelja u konkretnom slučaju.
Ustavni sud podsjeća da su »pravilno vođenje prekršajnog postupka, zaštita ljudskih prava, pravilno utvrđivanje činjenica i zakonito odlučivanje o prekršajnoj odgovornosti«, postupovna pravila propisana u članku 82. stavku 1. Prekršajnog zakona (v. točka 4. obrazloženja ove odluke). Te zakonske obveze nadležnih (prekršajnih) sudova postoje i u slučaju vođenja tzv. žurnog postupka (članci 221. i 222. Prekršajnog zakona).
Uvažavajući i sadržaj članka 85. stavka 2. Prekršajnog zakona (v. točka 4. obrazloženja ove odluke) kojim je propisano da se »okrivljeniku mora pružiti mogućnost očitovanja o svim činjenicama i dokazima koji ga terete«, Ustavni sud u konkretnom slučaju mora zaštititi procesno pravo podnositelja na davanje očitovanja o utvrđenjima koje je vještak iznio u svom nalazu. Spisu predmeta Prekršajnog suda u Rijeci, zatraženom na uvid za potrebe ovog ustavnosudskog postupka, ne prileži dokaz da je nalaz prometnog vještaka dostavljen na uvid podnositelju ili njegovom punomoćniku, slijedom čega je Ustavni sud poklonio vjeru tvrdnjama podnositelja, da mu taj nalaz nikada nije dostavljen na očitovanje.
12. Slijedom učinjene povrede načela kontradiktornosti počinjene u prekršajnom postupku, Ustavni sud ocjenjuje da postupak koji je prethodio ustavnosudskom nije vođen na način koji je podnositelju omogućio pravično suđenje zajamčeno člankom 29. Ustava.
13. Na temelju članaka 73. i 76. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), odlučeno je kao u točkama I., II. i III. izreke.
Točka IV. izreke temelji se na članku 29. Ustavnog zakona.
Broj: U-III-3823/2014
Zagreb, 17. veljače 2015.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
