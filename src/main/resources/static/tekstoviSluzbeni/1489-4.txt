 arhitekta, ovlaštenog arhitekta urbanista, ovlaštenog inženjera, ovlaštenog voditelja građenja, odnosno ovlaštenog voditelja radova
– uspostavlja, organizira i provodi stručno usavršavanje
– obavlja stručni nadzor nad radom svojih članova.
(2) Hrvatska komora arhitekata, osim javnih ovlasti iz stavka 1. ovoga članka, ima još i sljedeće javne ovlasti:
– uspostavlja i vodi upisnik ureda za samostalno obavljanje stručnih poslova prostornog uređenja
– uspostavlja i vodi upisnik zajedničkih ureda za obavljanje stručnih poslova prostornog uređenja i
– uspostavlja i vodi evidenciju stranih ovlaštenih osoba kojima je izdala rješenje za povremeno ili privremeno obavljanje poslova prostornog uređenja u svojstvu odgovorne osobe.
Članak 24.
Upis u imenik, upisnik, odnosno evidenciju iz članka 23. stavaka 1. i 2. ovoga Zakona Komora je dužna obaviti u roku od osam dana od dana primitka urednog zahtjeva za upis.
Članak 25.
(1) Akt na temelju kojega se vrši upis ili promjena stanja u imeniku, upisniku ili evidenciji koji vodi Komora te izvadak i potvrda izdana na temelju podataka iz tog imenika, upisnika ili evidencije, javne su isprave.
(2) Komora se na javnim ispravama koje izdaje u obavljanju javnih ovlasti koristi pečatom s grbom Republike Hrvatske, u skladu s posebnim odobrenjem.
VI. UPIS U IMENIKE KOMORE, MIROVANJE I PRESTANAK ČLANSTVA U KOMORI
Strukovni naziv
Članak 26.
(1) Članstvo u Komori i pravo uporabe strukovnog naziva stječe se rješenjem o upisu u odgovarajući imenik članova odgovarajuće komore.
(2) Upisom u imenik ovlaštenih arhitekata i inženjera stječe se strukovni naziv: ovlašteni arhitekt, ovlašteni arhitekt urbanist, ovlašteni inženjer građevinarstva, ovlašteni inženjer strojarstva, ovlašteni inženjer elektrotehnike.
(3) Upisom u imenik ovlaštenih voditelja građenja stječe se strukovni naziv: ovlašteni voditelj građenja arhitektonske struke, ovlašteni voditelj građenja građevinske struke, ovlašteni voditelj građenja strojarske struke, ovlašteni voditelj građenja elektrotehničke struke.
(4) Upisom u imenik ovlaštenih voditelja radova stječe se strukovni naziv: ovlašteni voditelj radova arhitektonske struke, ovlašteni voditelj radova građevinske struke, ovlašteni voditelj radova strojarske struke, ovlašteni voditelj radova elektrotehničke struke.
(5) Rješenje o upisu u odgovarajući imenik odgovarajuće komore donosi Komora te se osobama iz stavaka 2., 3. i 4. ovoga članka izdaje pečat i iskaznica.
(6) Komora može imati počasne članove u skladu s uvjetima propisanim statutom Komore.
Uvjeti za upis u imenik ovlaštenih arhitekata, ovlaštenih arhitekata urbanista, odnosno ovlaštenih inženjera
Članak 27.
Pravo na upis u imenik ovlaštenih arhitekata, ovlaštenih arhitekata urbanista, odnosno ovlaštenih inženjera Komore ima fizička osoba koja kumulativno ispunjava sljedeće uvjete:
1. da je završila odgovarajući preddiplomski i diplomski sveučilišni studij ili integrirani preddiplomski i diplomski sveučilišni studij i stekla akademski naziv magistar inženjer, ili da je završila odgovarajući specijalistički diplomski stručni studij i stekla stručni naziv stručni specijalist inženjer ako je tijekom cijelog svog studija stekla najmanje 300 ECTS bodova, odnosno da je na drugi način propisan posebnim propisom stekla odgovarajući stupanj obrazovanja odgovarajuće struke
2. da je nakon završetka odgovarajućeg diplomskog sveučilišnog studija ili nakon završetka odgovarajućeg specijalističkog diplomskog stručnog studija provela na odgovarajućim poslovima u struci najmanje dvije godine, da je nakon završetka odgovarajućeg diplomskog sveučilišnog studija ili odgovarajućeg specijalističkog diplomskog stručnog studija provela na odgovarajućim poslovima u struci najmanje jednu godinu, ako je uz navedeno iskustvo nakon završetka odgovarajućeg preddiplomskog sveučilišnog ili nakon završetka odgovarajućeg preddiplomskog stručnog studija stekla odgovarajuće iskustvo u struci u trajanju od najmanje tri godine, odnosno bila zaposlena na stručnim