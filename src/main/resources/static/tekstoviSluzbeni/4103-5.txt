 humanitarne ciljeve i programe.
Tijela iz stavka 2. i udruge i institucije iz stavka 5. ovog članka uvažavaju neovisnost Hrvatskog Crvenog križa i njegovih ustrojstvenih oblika i djelovanje u skladu s temeljnim načelima Međunarodnog pokreta.
Javnost rada
Članak 9.
Rad Hrvatskog Crvenog križa i njegovih tijela je javan. Javnost se osigurava objavom na internetskim stranicama Hrvatskog Crvenog križa, priopćenjima za javnost, izvješćivanjem članova ili na drugi prikladan način.
Iznimno, sjednice određenih tijela mogu biti zatvorene kad se raspravlja o osobnim podacima pojedinih članova, a koji bi tim članovima mogli nanijeti moralnu i materijalnu štetu.
Javnost se može isključiti i prilikom razmatranja predmeta Službe traženja i u drugim slučajevima propisanim zakonom.
Članstvo
Članak 10.
Članovi Hrvatskog Crvenog križa i njegovih ustrojstvenih oblika mogu biti fizičke i pravne osobe.
Članstvo u Hrvatskom Crvenom križu je dobrovoljno. Član može biti svaka osoba, neovisno o rasi, boji kože, spolu, jeziku, vjeri, nacionalnom ili socijalnom podrijetlu, političkom ili drugom uvjerenju, imovini, rođenju, naobrazbi, društvenom položaju ili drugim osobinama.
Članovi Hrvatskog Crvenog križa su:
– aktivni članovi,
– dobrovoljni davatelji krvi,
– mladi članovi,
– potporni (pomažući) i
– počasni članovi.
Aktivni članovi su punoljetne poslovno sposobne osobe koje su spremne sudjelovati u radu društava Hrvatskog Crvenog križa i plaćati članarinu.
Dobrovoljni davatelji krvi su članovi bez obveze plaćanja članarine, ukoliko se svoga prava ne odreknu.
Mladi članovi Hrvatskog Crvenog križa su učenici, studenti, odnosno mlade osobe do 30 godina starosti (u daljnjem tekstu: mladi članovi) koji su spremni sudjelovati u radu društava Hrvatskog Crvenog križa i plaćati članarinu. Mlade osobe od 18 do 30 godina starosti mogu izabrati žele li biti aktivni ili mladi članovi Hrvatskog Crvenog križa.
Potporni (pomažući) članovi Hrvatskog Crvenog križa su fizičke i pravne osobe koje pomažu Hrvatskom Crvenom križu ili njegovim društvima u humanitarnom djelovanju (kroz pokroviteljstvo ili drugi oblik pomoći).
Počasni članovi Hrvatskog Crvenog križa su osobe koje su dobrotvornim radom i osobitim zaslugama pridonijele općem razvoju Hrvatskoga Crvenog križa i Republike Hrvatske. Način dodjeljivanja i druga pitanja vezana za počasno članstvo Hrvatskog Crvenog križa uredit će se posebnim pravilnikom koji donosi Skupština Hrvatskog Crvenog križa.
Svi članovi Hrvatskog Crvenog križa dužni su prihvatiti i poštivati Zakon o Hrvatskom Crvenom križu, Statut Hrvatskog Crvenog križa, Etički kodeks Hrvatskog Crvenog križa i temeljna načela Međunarodnog pokreta Crvenog križa i Crvenog polumjeseca. U slučaju nepoštivanja navedenog pokreće se i provodi postupak odgovornosti.
Hrvatski Crveni križ i njegovi ustrojstveni oblici dužni su voditi popis članova, elektronički ili na drugi prikladan način. Podaci o članu se u popis članova unose s pristupnice. Popis članova obvezno sadrži podatke o:
– osobnom imenu (nazivu),
– osobnom identifikacijskom broju (OIB),
– datumu rođenja,
– datumu pristupanja Hrvatskom Crvenom križu ili njegovom ustrojstvenom obliku,
– kategoriji članstva,
– datumu prestanka članstva u Hrvatskom Crvenom križu ili njegovom ustrojstvenom obliku.
Za osobu mlađu od 14 godina pisanu izjavu o učlanjivanju u udrugu daje zakonski zastupnik ili skrbnik, a za maloljetnu osobu s navršenih 14 godina zakonski zastupnik ili skrbnik daje pisanu suglasnost.
Članak 11.
Članove Hrvatskog Crvenog križa iz članka 10. stavka 4., 5. i 6., na području gdje imaju prebivalište odnosno boravište, učlanjuju općinska i gradska društva Hrvatskog Crvenoga križa sa svojstvom pravne osobe i izdaju im članske iskaznice.
Visina članarine, način plaćanja i druga pitanja vezana za članarine utvrđuju se odlukom Skupštine Hrvatskog Crvenog križa.
Potporne članove Hrvatskog Crvenog križa učlanjuju Hrvatski Crveni križ i njegovi ustrojstveni oblici i izdaju im članske iskaznice.
Počasne članove