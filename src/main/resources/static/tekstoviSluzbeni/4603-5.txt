 imovinsku korist iako u tom trenutku ne postoji zahtjev vlasnika za vraćanje stvari u posjed. U odnosu na članak 76. stavak 4. PZ-a predlagatelj nije obrazložio razloge njegova osporavanja.
Predlagatelj smatra da su članak 76. stavci 1., 3. i 4. PZ-a u nesuglasnosti s načelom vladavine prava te člancima 48. stavkom 1. i 50. Ustava.
Prijedlog nije osnovan.
10.2. Vlada je u očitovanju navela:
»Naime, predlagač pogrješno tumači stjecanje imovinske koristi ostvarene (kaznenim djelom i) prekršajem kao stjecanje prava vlasništva. Time pogrješno zaključuje da oduzimanje imovinske koristi ostvarene kaznenim djelom i prekršajem predstavlja kršenje prava vlasništva. Načelo je kaznenog i prekršajnog prava da nitko ne može zadržati imovinsku korist ostvarenu kaznenim djelom ili prekršajem, a tako ostvarenu korist oduzet će sud u odgovarajućem zakonitom postupku. U tom postupku su zagarantirana prava trećih osoba koja polažu pravo na predmetnu imovinu ili su protivnici osiguranja ili trajnog oduzimanja, kao i prava oštećenika na ostvarenje imovinskopravnog zahtjeva (u konačnici se oduzima samo imovinska korist koja u svom iznosu premašuje imovinskopravni zahtjev).«
10.3. Pojam »imovinska korist« je pravni standard. Stoga se predlagatelj u tom dijelu prijedloga upućuje na obrazloženje rješenja broj: U-I-4433/2007 i dr. od 19. lipnja 2009., u dijelu o značenju prekršajnopravnih standarda.
Preostali predlagateljevi navodi nisu ustavnopravno relevantni jer u slučaju članka 76. PZ-a nije riječ o pravnoj situaciji koja podliježe jamstvu prava vlasništva iz članka 48. stavka 1. Ustava, što je razvidno iz ukupnog sadržaja glave 10. PZ-a kojom su uređene pretpostavke oduzimanja imovinske koristi, posebno iz članka 76.a PZ-a (nadnaslov »Oduzimanje predmeta«), koji glasi:
»Članak 76.a
(1) Predmeti i sredstva koji su bili namijenjeni ili uporabljeni za počinjenje prekršaja ili su nastali njegovim počinjenjem oduzet će se ako postoji opasnost da će se ponovno uporabiti za počinjenje prekršaja. Sud može oduzeti predmete i sredstva i kada je njihovo oduzimanje potrebno radi zaštite opće sigurnosti, javnog poretka, zaštite zdravlja ljudi ili iz moralnih razloga.
(2) Ako su ispunjene pretpostavke iz stavka 1. ovoga članka, sud će oduzeti predmete i sredstva i kada postupak nije završen osuđujućom presudom.
(3) Predmeti koje prema zakonu okrivljenik ili druga osoba ne može posjedovati ili predmeti čije je posjedovanje ili promet zabranjen ili ograničen ili predmeti namijenjeni prometu, ali se u promet mogu pustiti samo pod posebnim uvjetima (s nadzornim markicama i slično), oduzet će se i kad postupak nije završen osuđujućom presudom. Sud može na prijedlog ovlaštenog tužitelja narediti njihovo uništenje i prije završetka postupka.
(4) Oduzeti predmeti i sredstva postaju vlasništvo Republike Hrvatske. To ne utječe na pravo trećih osoba za naknadu štete prema počinitelju zbog oduzetog predmeta ili sredstva. Vlasnik oduzetog predmeta ili sredstva koji nije počinitelj djela ima pravo na povrat predmeta i sredstva ili naknadu njihove tržišne vrijednosti iz državnog proračuna, osim ako je najmanje krajnjom nepažnjom pridonio da predmet ili sredstvo bude namijenjeno ili uporabljeno za počinjenje prekršaja ili da nastane njegovim počinjenjem ili ako je pribavio predmet ili sredstvo znajući za okolnosti koje omogućuju njegovo oduzimanje.
(5) Zakonom se može propisati obvezno oduzimanje predmeta ili sredstva, u kojem slučaju vlasnik nema pravo na naknadu iz državnog proračuna, ako posebnim zakonom nije drukčije određeno.
(6) Sud može na prijedlog ovlaštenog tužitelja narediti uništenje predmeta ili sredstava i prije završetka postupka ako utvrdi da predstavljaju izravnu opasnost za život i zdravlje.«
Ustavni sud utvrđuje da je članak 76. stavci 1., 3. i 4. PZ-a u suglasnosti s načelima vladavine prava i pravne sigurnosti objektivnog pravnog poretka u području prekršajnog zakonodavstva.
E) Članci 109.a i 109.e PZ-a
11. Suglasnost s Ustavom članaka 109.a i 109.e PZ-a 