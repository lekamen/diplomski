 navesti u činjeničnom opisu.«
VII. OCJENA USTAVNOG SUDA
9. Za prosudbu osnovanosti ustavne tužbe podnositelja mjerodavan je članak 29. stavak 1. Ustava, kojim je propisano:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama, ili o sumnji ili optužbi zbog kažnjivog djela. (...)«
10. Ocjenjujući razloge ustavne tužbe sa stajališta članka 29. stavka 1. Ustava, Ustavni sud podsjeća da je sadržaj ustavnog prava propisanog navedenom odredbom ograničen na postupovna jamstva pravičnog suđenja pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje postupovnih povreda u postupcima pred sudovima i na temelju toga ocjenjuje je li postupak, razmatran kao jedinstvena cjelina, bio vođen na način koji je podnositelju osigurao pravično suđenje.
11. Ustavni sud u postupku u povodu ustavne tužbe, podnijete na temelju članka 62. stavka 1. Ustavnog zakona, u granicama zahtjeva istaknutog u ustavnoj tužbi, utvrđuje je li u postupku odlučivanja o pravima i obvezama povrijeđeno podnositelju ustavno pravo, pri čemu se, u pravilu, ne upušta u pitanje jesu li sudovi pravilno i potpuno utvrdili činjenično stanje i ocijenili dokaze. Za Ustavni sud relevantne su samo one činjenice od čijeg postojanja ovisi ocjena o povredi ustavnog prava.
12. U konkretnom slučaju prvostupanjski sud je, nakon što je proveo dokazni postupak, na temelju članka 354. stavka 1. ZKP-a, donio oslobađajuću presudu s obrazloženjem da djelo za koje je okrivljenik optužen nije kazneno djelo, jer u činjeničnom opisu privatne tužbe nije navedena namjera okrivljenika.
Unatoč tome što je privatna tužba, po mišljenju prvostupanjskog suda bila nepotpuna, jer nije u činjeničnom opisu sadržavala namjeru okrivljenika, taj je sud proveo opsežan dokazni postupak, u kojem je ispitao okrivljenika, privatnog tužitelja i svjedoke te je proveo sudsko-medicinsko vještačenje. Kao razlog za takvo postupanje, prvostupanjski sud je naveo da je na taj način dao priliku punomoćnicima privatnog tužitelja da urede činjenični opis tako da sadrži sva obilježja djela za koje se okrivljenik tereti. Budući da do toga tijekom postupka nije došlo, sud je okrivljenika oslobodio optužbe, kako je naprijed navedeno. S obzirom na takav rezultat provedenog kaznenog postupka, sud je privatnog tužitelja s imovinskopravnim zahtjevom uputio u parnicu te ga je obvezao na naknadu troškova kaznenog postupka u iznosu od ukupno 12.812,50 kuna.
13. Ustavni sud primjećuje da je u konkretnom slučaju, slično kao i u rješenju Vrhovnog suda citiranom u točki 8. ove odluke, riječ o kaznenom djelu koje se može počiniti samo s namjerom.
Ustavni sud nadalje primjećuje da se u konkretnom slučaju biće kaznenog djela tjelesne ozljede iz članka 98. KZ-a poklapa sa zakonskim opisom tog djela, jer to kazneno djelo čini »tko drugoga tjelesno ozlijedi ili mu naruši zdravlje«.
Uvidom u spis Općinskog suda u Splitu broj: K-319/10 Ustavni sud je pregledom privatne tužbe (listovi 1-2 spisa) utvrdio da ista sadrži sve elemente koji su propisani člankom 268. ZKP-a.
U provedenom postupku prvostupanjski sud je, na osnovi rezultata dokaznog postupka, utvrdio da je okrivljenik tjelesno ozlijedio podnositelja, no unatoč tome ga je oslobodio optužbe s obrazloženjem da u optužnom aktu nije navedena »namjera okrivljenika da podnositelju nanese tjelesne ozljede«. Drugostupanjski sud je takvo postupanje prvostupanjskog suda smatrao utemeljenim te je potvrdio prvostupanjsku presudu.
Međutim, ovo kazneno djelo se bez namjere ne može niti počiniti te – sukladno praksi Vrhovnog suda citiranoj u točki 8.1. ove odluke – kod takvih kaznenih djela namjeru nije potrebno posebno navoditi u činjeničnom opisu kaznenog djela.
Ustavni sud takvo postupanje sudova smatra arbitrarnim te ocjenjuje da je na taj način podnositelju povrijeđeno pravo na pravično suđenje zajamčeno člankom 29. stavkom 1. Ustava.
14. Budući da je utvrđena