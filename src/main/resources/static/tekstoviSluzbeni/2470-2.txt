 nakon kojeg je tužitelj ovlašten pokrenuti postupak naplate potraživanja odnosno privremeno obustaviti pružanje usluge. Iz ovoga se može zaključiti da se Odlukom de facto rok dospijeća plaćanja za operatore korisnike određuje u trajanju od 90 dana. Naime, operator korisnik ovlašten je u roku od 90 dana od dana zaprimanja računa dobrovoljno ispuniti svoju novčanu obvezu prema tužitelju, bez da tužitelj kao vjerovnik ima mogućnost prije isteka predmetnog roka namiriti svoja potraživanja iz dostavljenog instrumenta osiguranja plaćanja. Ističe da je tuženik nacionalno regulatorno tijelo za područje elektroničkih komunikacija, ovlašteno i specijalizirano za uređivanje odnosa između operatora elektroničkih komunikacija specifičnih za tržište elektroničkih komunikacija. Pitanja nelikvidnosti i insolventnosti te s tim u vezi pitanja primjerenih rokova dospijeća plaćanja u situaciji gospodarske krize nisu pitanja koja su uređena ZEK-om, slijedom čega se ne radi o pitanjima koja bi bio ovlašten regulirati tuženik. Navedena pitanja uređena su Zakonom o financijskom poslovanju i predstečajnoj nagodbi te su i tužitelj i ostali operatori na tržištu elektroničkih komunikacija, kao i svi ostali poduzetnici u Republici Hrvatskoj, svoje poslovanje obvezni uskladiti s odredbama predmetnih zakona. Smatra da je sukladno članku 98. stavku 5. Zakona o općem upravnom postupku (»Narodne novine« 47/09.) tuženik bio dužan obrazložiti Odluku i u dijelu propisivanja financijskih uvjeta njegovog poslovanja. Međutim, iz Odluke nije vidljivo koje su to okolnosti koje opravdavaju svaku od propisanih obveza, pa mu je onemogućeno u potpunosti ostvariti pravo na žalbu, odnosno upravnu tužbu, budući da nije upoznat s razlozima donošenja Odluke. Nadalje, smatra da Odluka nije u skladu s člankom 56. stavkom 3. ZEK-a, jer istom nije definirano koji nedostatak na tržištu se rješava svakom konkretnom obvezom vezanom za financijske uvjete poslovanja niti je obrazložena njihova razmjernost i opravdanost s obzirom na regulatorna načela i ciljeve. Naprotiv, na stranici 64 Analize navodi se obrazloženje kako se tužitelj obvezuje ugraditi u standardnu ponudu navedene odredbe »s ciljem harmoniziranja standardnih ponuda koje su obvezni objaviti operatori koji na mjerodavnim tržištima imaju status operatora sa značajnom tržišnom snagom…«. Navedeno ne samo što nije obrazloženje svakog pojedinog propisanog roka i financijskog uvjeta, već je isto u direktnoj suprotnosti s odredbom članka 56. stavka 3. ZEK-a kojom se jasno propisuje da se svaka obveza određena Odlukom mora temeljiti na prirodi utvrđenog nedostatka na tržištu. Budući da svako tržište elektroničkih komunikacija ima svoje specifične uvjete i nedostatke, tuženik je dužan prilikom određivanja regulatornih obveza voditi računa da se svaka obveza određuje zbog konkretnog nedostatka na konkretnom tržištu te da je ista usmjerena na otklanjanje upravo tog konkretnog tržišnog poremećaja. Tuženik, međutim, ne samo što u Odluci nije obrazložio na prirodi kojeg nedostatka na tržištu se temelji svaka od određenih obveza, već naprotiv, tuženik izričito navodi da nije ni analizirao nedostatke na tržištu koje je predmet Odluke. S obzirom na složenost upravne stvari i značaj pobijanog upravnog akta kojim se regulira cijelo jedno tržište na razdoblje od sljedeće tri godine tužitelj je predložio ovom Sudu održavanje usmene rasprave u predmetnom upravnom sporu jer to smatra neophodnim zbog dalekosežnih učinaka osporene odluke na njegovo cjelokupno poslovanje. Predlaže da Sud osporeno rješenje poništi.
Tuženik u odgovoru na tužbu navodi da je u predmetnoj analizi, sukladno članku 56. stavcima 2. i 3. ZEK-a, koristio svoje diskrecijsko pravo određivanja načina na koji će se odrediti regulatorne obveze iz članka 58. do 65. ZEK-a. Polazeći od utvrđene nedostatne djelotvornosti tržišnog natjecanja na mjerodavno tržište te prethodno definiranog izvora značajne tržišne snage tužitelja, tuženik je odredio regulatorne obveze razmjerno i