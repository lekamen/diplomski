 akti (sudska rješenja vezana uz prijedloge ovršenika za odgodu ovrhe, prekid ovršnih postupaka, obustavu ovrhe, ukidanje klauzule pravomoćnosti) ne predstavljaju pojedinačne akte u smislu članka 62. stavka 1. Ustavnog zakona protiv kojih bi Ustavni sud bio nadležan pružiti ustavnosudsku zaštitu, pa stoga ne mogu biti predmet ocjenjivanja Ustavnog suda na temelju članka 62. stavka 1. Ustavnog zakona.
9. Riječ je o ustaljenoj praksi Ustavnog suda (v. primjerice, rješenje broj: U-III-2559/2013 od 20. lipnja 2013. za odgodu ovrhe; rješenje broj: U-III-3824/2011 od 8. prosinca 2011. za prekid postupka; rješenje broj: U-III-1148/2015 od 28. travnja 2015. za obustavu ovrhe; rješenje broj: U-III-3354/2007 od 29. studenoga 2007. za ukidanje klauzule pravomoćnosti).
9.1. Ustavni sud napominje da su podnositelju zbog nenadležnosti Ustavnog suda već odbačene dvije ustavne tužbe protiv akata donesenih u istom ovršnom postupku zbog istih razloga koji su navedeni u točki 8. obrazloženja ovog rješenja. Rješenjem broj: U-IIIB-619/2015 od 17. veljače 2015. odbačena je podnositeljeva ustavna tužba protiv zaključka Općinskog građanskog suda u Zagrebu broj: Ovr-1255/99-205 od 19. siječnja 2015., kojim je određena provedba ovrhe iseljenjem ovršenika Tomislava Cvjetkovića i trećih osoba iz nekretnine koja je predmet ovrhe te predaja u posjed te nekretnine slobodne od osoba i stvari. Rješenjem broj: U-III-1503/2015 od 28. travnja 2015. odbačena je podnositeljeva ustavna tužba protiv rješenja Županijskog suda u Zagrebu broj: Gžovr-7736/12-2 od 27. siječnja 2015., kojim je odbijena kao neosnovna njegova žalba u svojstvu ovršenika i potvrđeno rješenje o namirenju Općinskog građanskog suda u Zagrebu broj: Ovr-1255/99 od 6. prosinca 2011.
Ustavni sud je rješenjem broj: U-IIIB-418/2013 od 28. veljače 2013., zbog istih razloga koji su navedeni u točki 8. obrazloženja ovog rješenja, odbacio i ustavnu tužbu podnositeljeve supruge protiv (u istom ovršnom postupku donesenog) rješenja Općinskog građanskog suda u Zagrebu broj: Ovr-1255/99-168 od 22. siječnja 2013. Tim je rješenjem odbijen kao neosnovan njezin prijedlog, kao treće osobe, za odgodu ovrhe koja je određena zaključkom Općinskog građanskog suda u Zagrebu broj: Ovr-1255/99-157 od 13. studenoga 2012.
10. Slijedom iznesenog, na temelju članka 72. Ustavnog zakona, u predmetima broj: U-III-2852/2015 i U-III-2853/2015 riješeno je kao u točki I. izreke ovog rješenja.
11. Ustavni sud u ovom ustavnosudskom postupku nije razmatrao prijedloge podnositelja, u svojstvu ovršenika, za odgodu provedbe ovrhe njegovim iseljenjem iz nekretnine koja je predmet ovrhe (v. točku 6. obrazloženja ovog rješenja), budući da je odbacio njegove ustavne tužbe zbog nenadležnosti.
12. Istodobno napominje da podnositelj nikada nije zatražio zaštitu svojih ustavnih prava pred Ustavnim sudom protiv pravomoćnog sudskog rješenja o ovrsi Općinskog građanskog suda u Zagrebu broj: Ovr-1255/99 od 1. listopada 1999., na kojemu se temelji provedba same ovrhe. Također napominje da podnositelj u žalbi (od 3. studenoga 1999.), zastupan u žalbenom postupku po odvjetnicima kao punomoćnicima, protiv tog ovršnog rješenja nije iznio prigovor povrede svoga prava na dom.
Pri tome treba ponovo istaknuti da je podnositelj prethodno bio vlasnik nekretnine koja je predmet ovrhe, a da je ona prodana trećoj osobi (sadašnjem vlasniku) na javnoj dražbi zbog toga što je podnositelj (kao dužnik) bio u obvezi namiriti novčanu tražbinu vjerovniku iz iznosa dobivenog njezinom prodajom, pri čemu su taj vjerovnik i kupac nekretnine (sadašnji vlasnik) dvije različite osobe.
Ustavni sud u tom kontekstu posebno naglašava da je u ovom slučaju riječ o privatnopravnom odnosu između sadašnjeg vlasnika i podnositelja kao bivšeg vlasnika nekretnine koji – pozivajući se u osnovi na svoje navodno pravo na dom – još uvijek živi u njoj i odbija se iseliti, iako su u ovršnom postupku do sada provedene sve ovršne radnje propisane člankom 75. OvrZ-a/96 i iako je očito da je