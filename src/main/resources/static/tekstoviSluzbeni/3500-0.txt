31 08.04.2016 Odluka o naknadi za superviziju kreditnih institucija za 2016. godinu
HRVATSKA NARODNA BANKA
849
Na temelju članka 200. Zakona o kreditnim institucijama (»Narodne novine«, br. 159/2013., 19/2015. i 102/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donosi
ODLUKU
O NAKNADI ZA SUPERVIZIJU KREDITNIH INSTITUCIJA ZA 2016. GODINU
Predmet i obuhvat Odluke
Članak 1.
(1) Ovom Odlukom propisuju se obveze kreditnih institucija u vezi s visinom, načinom izračuna i načinom plaćanja naknade za superviziju (u nastavku teksta: naknada) za 2016. godinu.
(2) Odredbe ove Odluke dužne su primjenjivati sve kreditne institucije sa sjedištem u Republici Hrvatskoj koje su od Hrvatske narodne banke dobile odobrenje za rad.
(3) Odredbe ove Odluke na odgovarajući način primjenjuju se na podružnice kreditnih institucija sa sjedištem izvan Republike Hrvatske.
(4) Odredbe ove Odluke kreditna institucija dužna je primjenjivati na pojedinačnoj osnovi.
Obilježje naknade
Članak 2.
(1) Naknada je prihod Hrvatske narodne banke i uplaćuje se u korist poslovnog računa Hrvatske narodne banke: HR6210010051011111116.
(2) Kreditne institucije iz članka 1. stavka 2. i stavka 3. ove Odluke dužne su uplatiti naknadu za 2016. godinu jednokratno, i to u roku do 30. lipnja 2016., a na temelju računa koji im do 31. svibnja 2016. ispostavi Hrvatska narodna banka.
Izračun naknade kreditnih institucija iz RH
Članak 3.
(1) Kreditne institucije iz članka 1. stavka 2. ove Odluke dužne su Hrvatskoj narodnoj banci platiti naknadu u visini umnoška faktora 0,000101504 i iznosa ukupne imovine sa stanjem na dan 31. prosinca 2015.
(2) Naknadu iz stavka 1. ovog članka kreditne institucije izračunavaju na temelju podataka iz revidiranih godišnjih izvješća za 2015. godinu.
Izračun naknade podružnica kreditnih institucija izvan RH
Članak 4.
(1) Kreditne institucije iz članka 1. stavka 3. ove Odluke dužne su Hrvatskoj narodnoj banci platiti naknadu u visini umnoška faktora 0,000101504 i iznosa ukupne imovine koja se odnosi na poslovanje podružnice u Republici Hrvatskoj sa stanjem na dan 31. prosinca 2015.
(2) Naknada iz stavka 1. ovog članka izračunava se na temelju podataka iz revidiranih godišnjih izvješća osnivača podružnice za 2015. godinu.
Prijelazne i završne odredbe
Članak 5.
Ova Odluka stupa na snagu osmog dana od dana objave u »Narodnim novinama«.
O. br. 75-020/03-16/BV
Zagreb, 29. ožujka 2016.
Guverner prof. dr. sc. Boris Vujčić, v. r.
