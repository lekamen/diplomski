
Članak 11.15 – Skloništa i zimovanje plovila
(1) Kad vremenske prilike ometaju nastavak plovidbe, plovila mogu potražiti luke i skloništa, uz pridržavanje posebnih odredbi koje su tijela nadležna za te luke i skloništa donijela s obzirom na mjesne okolnosti i postupke utovara i istovara.
(2) Lučka kapetanija može vlasnicima ili brodarima, u slučaju pojave leda, narediti zaštitu, premještanje ili uklanjanje plovila, plovećih tijela i plutajućih objekata s vodnog puta. Osim luka, pristaništa, zimovnika i zimskih skloništa za navedene namjene može se dopustiti vezanje plovila, plutajućih tijela i plutajućih objekata u zaljevima, rukavcima ili zaštićenim mjestima na obali tako da se oni ne mogu odvezati ili osloboditi.
Članak 11.16 – Opća pravila stajanja
U Republici Hrvatskoj se u plovnom putu ne smiju zabijati kolci za učvršćenje plovila koja stoje.
Članak 11.17 – Stajanje
Iznimno od članka 7.02 ovoga Pravilnika, plovila smiju pristati izvan luka radi utovara ili istovara tereta, ukrcavanja ili iskrcavanja putnika, snabdijevanja gorivima i hranom i svih drugih mjera potrebnih za nastavak plovidbe, samo na pristaništima ili na tovarištima uz poštivanje propisa i pravila donesenih za ta pristaništa ili tovarišta. Pristajanje na drugim mjestima dopušteno je samo u pojedinom slučaju uz odobrenje lučke kapetanije. U slučaju nužde zapovjednik broda pristajanje plovila bez odgađanja prijavljuje lučkoj kapetaniji s kojom uspije stupiti u kontakt.
Članak 11.18 – Sidrenje i upotreba teleskopskih šipova (spuds)
Prilikom upotrebe teleskopskih šipova (spuds) potrebno je:
a) plovilo dodatno osigurati uz pomoć jednog sidra ili obalnog užeta ili
b) glavni stroj držati u pogonu i imati posadu u kormilarnici.
Članak 11.19 – Vezivanje
(1) U Republici Hrvatskoj se sidra i slični predmeti, osim u slučaju nužde, ne smiju postavljati na obalu radi vezanja plovila.
(2) Zabranjeno je u Republici Hrvatskoj, osim u slučaju nužde, razvezati opremu kojom su plovila, plutajuća tijela ili plutajući objekti koji stoje privezani ili podignuti njihovo sidro.
Članak 11.20 – Straža i nadzor
(1) Plovila koja su napukla kao i plovila, osim čamaca, koja moraju pristati izvan luka ili sličnih zaštićenih mjesta tijekom zabrane plovidbe ili zbog kretanja leda moraju neprekidno imati stražu.
(2) Osim na putničkim brodovima straža se mora neprekidno nalaziti na svim ostalim plovilima namijenjenim za prijevoz putnika koja stoje, dok se putnici nalaze na plovilu.
(3) Straža može prema članku 7.08 stavku 1., 2. i 3. te stavku 1. i 2. ovoga članka nadzirati nekoliko plovila kada su ona položena jedno uz drugo tako da je omogućen siguran prijelaz s plovila na plovilo.
Članak 11.21 – Obveza javljanja
(1) Zapovjednici plovila i sastava iz članka 8.02 stavka 1. točka f) ovoga Pravilnika moraju se putem radiotelefonskog uređaja prijaviti nadležnoj lučkoj kapetaniji kada plove na međunarodnim ili međudržavnim vodnim putovima u Republici Hrvatskoj.
(2) Kada je plovidba prekinuta više od dva sata, zapovjednik je dužan prijaviti početak i završetak prekida te razloge prekida plovidbe.
Članak 11.22 – Pokusna plovidba
(1) Odredbe ovoga članka odnose se na plovila koja za vrijeme pokusne plovidbe viju zastavu Republike Hrvatske ili viju zastavu druge države ako se pokusna plovidba obavlja na unutarnjim vodnim putovima Republike Hrvatske.
(2) Pokusna plovidba je plovidba plovila u gradnji ili postojećeg plovila nakon obavljenog pregleda ili popravka od bitnog utjecaja na sposobnost za plovidbu, plovidba plovila za vrijeme gradnje ili nakon nje i plovidba pri obavljanju osnovnog, redovnog i izvanrednog tehničkog pregleda postojećeg plovila.
(3) Tehnički nadzor u svrhu utvrđivanja sposobnosti plovila za obavljanje pokusne plovidbe obavlja Tehničko nadzorno tijelo.
(4) Mjesto i vrijeme obavljanja pokusne plovidbe plovila mora se najaviti nadležnoj lučkoj kapetaniji koja će izdati odobrenje za obavljanje pokusne plovidbe plovila.
(5) Nadležna lučka kapetanija može zabraniti obavljanje