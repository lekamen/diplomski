108 09.10.2015 Odluka o usvajanju Jamstvenog programa "Portfeljna jamstva" Hrvatske agencije za malo gospodarstvo, inovacije i investicije
VLADA REPUBLIKE HRVATSKE
2107
Na temelju članka 31. stavka 2. Zakona o Vladi Republike Hrvatske (»Narodne novine«, br. 150/11 i 119/14) i članka 9. stavka 1. Zakona o poticanju razvoja malog gospodarstva (»Narodne novine«, br. 29/02, 63/07, 53/12 i 56/13), Vlada Republike Hrvatske je na sjednici održanoj 7. listopada 2015. godine donijela
ODLUKU
O USVAJANJU JAMSTVENOG PROGRAMA »PORTFELJNA JAMSTVA« HRVATSKE AGENCIJE ZA MALO GOSPODARSTVO, INOVACIJE I INVESTICIJE
I.
Usvaja se Jamstveni program »Portfeljna jamstva« Hrvatske agencije za malo gospodarstvo, inovacije i investicije.
Jamstveni program iz stavka 1. ove točke sastavni je dio ove Odluke.
II.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/437
Urbroj: 50301-05/18-15-4
Zagreb, 7. listopada 2015.
Predsjednik Zoran Milanović, v. r.
JAMSTVENI PROGRAM »PORTFELJNA JAMSTVA«
1. Ciljna grupa
Hrvatska agencija za malo gospodarstvo, inovacije i investicije (u daljnjem tekstu: HAMAG – BICRO) u okviru ovoga Jamstvenog programa, izdaje portfeljna jamstva kreditorima za pokriće dijela glavnice kredita subjektima malog gospodarstva koji udovoljavaju Općim uvjetima za izdavanje jamstava HAMAG – BICRO-a i uvjetima ovoga Jamstvenog programa.
2. Iznos i postotak jamstva pojedinačne transakcije u portfelju
Najviši iznos pojedinačnog jamstva je do 500.000,00 kuna.
Najviši postotak pojedinačnog jamstva iznosi 80% glavnice kredita.
Najniži postotak pojedinačnog jamstva iznosi 10% glavnice kredita.
3. Pokrivenost portfelja jamstvom
Najviši postotak pokrivenosti ukupnog portfelja jamstvom HAMAG – BICRO-a, prema pojedinačnom kreditoru, iznosi do 30% ukupno jamčenog iznosa.
4. Vrste ulaganja
HAMAG – BICRO u okviru ovoga Jamstvenog programa izdaje jamstva za kredite odobrene za financiranje tekuće likvidnosti i trajnih obrtnih sredstava.
Jamstvo se ne može koristiti za refinanciranje postojećih kredita, odnosno zatvaranje postojećih obveza prema bankama ili drugim kreditnim/financijskim institucijama.
Kreditor je dužan isplatiti sredstva kredita namjenski.
5. Način obrade
Pojedinačna jamstva odobravaju se korisnicima na temelju definiranih ugovornih odnosa HAMAG – BICRO-a i svakog pojedinog kreditora, te individualne procjene rizika kreditnog plasmana od strane kreditora.
6. Ostali uvjeti
Potpore dodijeljene u ovom Jamstvenom programu isključivo su potpore male vrijednosti.
Sukladno odredbama članka 1. Uredbe komisije (EU) br. 1407/2013 od 18. prosinca 2013. o primjeni članaka 107. i 108. Ugovora o funkcioniranju Europske unije na de minimis potpore, potpore male vrijednosti se ne odobravaju subjektima malog gospodarstva:
– koji posluju u sektorima ribarstva i akvakulture
– koji djeluju u primarnoj proizvodnji poljoprivrednih proizvoda
– koji djeluju u sektoru prerade i stavljanja na tržište poljoprivrednih proizvoda, u slučajevima propisanim u članku 1. navedene Uredbe
– za djelatnosti usmjerene izvozu u treće zemlje ili države članice, odnosno potpore koje su izravno vezane s izvezenim količinama, s uspostavom i funkcioniranjem distribucijske mreže ili s drugim tekućim troškovima povezanima s izvoznom djelatnošću
– za djelatnost koje se uvjetuju uporabom domaćih proizvoda umjesto uvezenih.
Korisnici jamstva ne mogu biti subjekti malog gospodarstva u predstečajnom ili stečajnom postupku, temeljem Stečajnog zakona (»Narodne novine«, broj 71/15).
Ostali uvjeti pod kojima se izdaju jamstva u okviru ovoga Jamstvenog programa propisani su Općim uvjetima za izdavanje jamstava HAMAG – BICRO-a.
Vrijednost portfelja će se ugovarati sa svakim kreditorom pojedinačno u skladu s njihovim kreditnim potencijalom.
7. Rok važenja Jamstvenog programa
Ovaj Jamstveni program važi do 31. prosinca 2018. godine ili do kraja iskorištenja kreditnog potencijala.
