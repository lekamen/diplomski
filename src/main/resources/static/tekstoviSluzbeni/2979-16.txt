 Agenciji dostave pisanu obranu i predlože dodatne svjedoke i dokaze.
10.1. Pisana obrana Bolusa
Dana 14. prosinca 2015. Agencija je zaprimila pisanu obranu poduzetnika Bolus u kojoj isti u bitnome navodi:
– do, prema utvrđenju Agencije, sklapanja zabranjenog sporazuma došlo je zbog postojanja zablude o protupravnosti takvog postupanja koja, iako je bila otklonjiva, jasno ukazuje na nehajno postupanje. Kao dokaz navedenog, Bolus navodi činjenicu da je do pokretanja predmetnog postupka došlo upravo zbog objavljivanja sadržaja zabranjenog sporazuma trećoj strani, Hrvatskoj lutriji, koja je predmetni dokument dostavila Agenciji. Da su poduzetnici bili svjesni protupravnosti njihova postupanja, u smislu ostvarenja obilježja zabranjenog sporazuma, zasigurno ne bi pisani trag o sporazumu sklopljenom s prethodnom namjerom narušavanja tržišnog natjecanja dostavljali trećim stranama, javno, te se izložili ovakvom postupku. Stoga Bolus smatra kako se čin slanja »Obavijesti o promjeni načina obračuna manipulativnih troškova« može smatrati dokazom iz članka 64. stavka 4. točke 2. ZZTN-a.
– u smislu postojanja olakotnih okolnosti iz članka 64. stavka 4. točke 3. ZZTN-a, iz dostavljenih podataka za 2013. i 2014. razvidno je kako je Bolus ostvario veće prihode od igara na sreću na koje ne obračunava MT, nego od igara na sreću na koje obračunava MT. Temeljem navedenog Bolus zaključuje da unatoč promjeni metodologije obračuna MT-a, Bolus taj sporazum u pretežnom dijelu nije primjenjivao.
– iz dostavljenih financijskih podataka vidljivo je da Bolus posluje s višemilijunskim gubitkom još od 2009.
– unatoč provedenim mjerama štednje (uključujući smanjenje broja djelatnika) te uvažavajući nespornu otvorenost hrvatskog tržišta prema mogućnosti klađenja izvan za to registriranih poduzetnika (ovdje sudionicima zabranjenog sporazuma), izricanje upravno-kaznene mjere u iznosu propisanom ZZTN-om bi dovelo u upitnost uopće ekonomsku održivost poduzetnika Bolus, s tim da će takva mjera posljedično dovesti do promjene u uvjetima financiranja poduzetnika, gdje će daljnji gubitak poduzetnika biti znatno veći od samog iznosa izrečene upravno-kaznene mjere.
S obzirom na navedeno, a imajući u vidu već utvrđeno činjenično stanje, Bolus je naveo kako bi generalna i specijalna prevencija u konkretnom slučaju bila ostvarena i izricanjem simbolične upravno-kaznene mjere, posebice imajući u vidu udjel poduzetnika Bolus na tržištu, kao i kompletnu razliku koristi koji je isti ostvario promjenom metodologije obračuna MT-a.
10.2. Pisana obrana Favorita
Favorit je dostavio svoju pisanu obranu 15. prosinca 2015. u kojoj je naveo kako je povreda tržišnog natjecanja od strane Favorita zasigurno manja od povrede počinjene od ostalih poduzetnika za koje je Agencija utvrdila da su sudjelovali u zabranjenom sporazumu, a budući da je tržišni udjel Favorita u rasponu od 0-5%, što ga uz Bolus čini najmanjim poduzetnikom na mjerodavnom tržištu računajući prema tržišnom udjelu. Favorit ima, u usporedbi sa drugim poduzetnicima, komparativno malen broj poslovnica, ukupno […] primjerice, PSK ima ukupno […], a Germania Sport ukupno […] poslovnica. Za poduzetnika Super Sport koji je ujedno i najveći poduzetnik na tržištu, podatak o broju poslovnica nije javan, ali je u svakom slučaju značajno veći od broja poslovnica ostalih sudionika na tržištu.
Favorit je naveo postojanje slijedećih olakotnih okolnosti na strani tog poduzetnika:
a) Favorit je odmah po saznanju za pokretanje ovog postupka, pa tako i za saznanje da je MT potencijalno nezakonit, istupio iz Udruge te prekinuo svoje sudjelovanje u istoj, a kao dokaz je dostavio dopis Favorita Udruzi od 16. rujna 2015.;
b) Poduzetnici u predmetnom postupku nisu bili svjesni protupravnosti svoga ponašanja, što jasno upućuje na nehaj. Navedeno je razvidno i iz činjenice da su sve sastanke Udruge zapisnički zabilježili ili da su pozvali Hrvatsku lutriju, državno poduzeće koje im je izravni konkurent, da im se pridruži u onome što su smatrali