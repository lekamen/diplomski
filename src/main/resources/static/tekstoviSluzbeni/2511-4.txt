 skladu sa zahtjevima i stručnom procjenom.
Članak 20.
(1) Kod planiranja zdravstvene potpore vježbi, nositelj vježbe obvezan je, u sklopu Plana logističke potpore, izraditi Plan zdravstvene potpore kao dio Elaborata vježbe u kojem se određuje sastav zdravstvenog tima ili timova te vremenski slijed i razine zdravstvenog zbrinjavanja.
(2) Tijekom provedbe vježbe zdravstveni tim operativno je podređen zapovjedniku vježbe koji je u području provedbe zdravstvene potpore obvezan poštivati stručne prijedloge i odluke čelnika zdravstvenog tima (u pravilu doktor medicine).
(3) O uporabi osoblja i sredstava zdravstvenog tima koji provodi zdravstvenu potporu odlučuje čelnik zdravstvenog tima. S obzirom na vrstu vježbe, broj bolesnih, ozlijeđenih ili ranjenih te stupanj ugroženosti/hitnosti, zapovjednik vježbe zatražit će preko Zapovjednog operativnog središta zračno-medicinsku evakuaciju helikopterom Hrvatskog ratnog zrakoplovstva i protuzračne obrane opremljenim za zdravstveno zbrinjavanje i uz pratnju zdravstvenog tima.
(4) Ako vježba po zahtjevnosti i/ili zbog uporabe posebnih sredstava odstupa od vježbi opisanih u Prilogu 5 ovoga Pravilnika, nositelj vježbe provedbu zdravstvene potpore usklađuje s nadležnom ustrojstvenom jedinicom Glavnog stožera koja odlučuje o vrsti i opsegu zdravstvene potpore.
Članak 21.
(1) Korisnik je prije zahtijevanja zdravstvene potpore za one aktivnosti u terenskim uvjetima koje nisu nabrojane u Prilogu 5 ovoga Pravilnika (sanacija terena, građevinski radovi i sl.) dužan zatražiti stručnu procjenu potrebe, načina i opsega zdravstvene potpore od granskog nositelja koordinacije i nadzora zdravstvene potpore.
(2) Granski nositelj koordinacije i nadzora zdravstvene potpore donosi stručnu procjenu zdravstvene potpore aktivnosti ovisno o složenosti aktivnosti, lokaciji izvođenja aktivnosti, raspoloživosti zdravstvenih timova Davatelja i dostupnosti kapaciteta civilnog zdravstvenog sustava.
Članak 22.
Davatelj provodi zdravstvenu potporu civilnih manifestacija i priredbi na temelju posebnih ugovora ili sporazuma.
III. OPSEG ZDRAVSTVENE POTPORE
Članak 23.
(1) Opseg zdravstvene potpore definiran je veličinom, sastavom i opremom zdravstvenog tima i sanitetskog m/v za zdravstvenu potporu u terenskim uvjetima, a određuje se prema vrsti zadaće i aktivnosti na način opisan u Prilozima 5 i 6 ovoga Pravilnika.
(2) Prioritet pri upućivanju na provedbu zdravstvene potpore u terenskim uvjetima imaju vojni doktori medicine s većim iznosom dodatka za deficitarna zvanja i struke u skladu s pravilnikom kojim se uređuju dodaci na plaću djelatnih vojnih osoba.
Članak 24.
(1) Zdravstvenu potporu vježbi, obuke i/ili gađanja pješačkim oružjem do kalibra 12,7 mm uključujući i kalibar 12,7 mm provodi zdravstveni tim u sastavu: medicinska sestra – medicinski tehničar, vozač sa sanitetskim m/v. Ako veličina postrojbe koja provodi vježbu, obuku i/ili gađanja prelazi veličinu satnije u sastav zdravstvenog tima uključuje se i doktor medicine.
(2) Zdravstvenu potporu zadaća i aktivnosti u terenskim uvjetima gdje se upotrebljava oružje kalibra većeg od 12,7 mm, minsko--eksplozivna sredstva i ubojna sredstva provodi zdravstveni tim u sastavu: doktor medicine, medicinska sestra – medicinski tehničar, vozač sa sanitetskim m/v.
(3) Za provedbu zdravstvene potpore iz stavka 1. ovoga članka, ustrojstvene jedinice grana i pristožernih postrojbi Oružanih snaga mogu koristiti borbenog spasioca iz svog sastava.
(4) Za provedbu zdravstvene potpore iz stavaka 1. i 2. ovoga članka, postrojbe za specijalna djelovanja koriste borbenog bolničara iz svog sastava.
(5) Borbeni spasilac iz stavka 3. ovog članka i borbeni bolničar iz stavka 4. ovog članka samostalno provode zdravstvenu potporu samo u slučaju kada je profesionalna medicinska pomoć dostupna unutar jednog sata.
Članak 25.
(1) Borbeni spasilac je aktivni sudionik borbenih zbivanja te se u trenutku potrebe za pružanjem prve pomoći nalazi neposredno na mjestu stradavanja. Borbeni spasilac sudjeluje u