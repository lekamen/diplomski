65 12.06.2015 Pravilnik o padobranstvu
MINISTARSTVO POMORSTVA, PROMETA I INFRASTRUKTURE
1252
Na temelju članka 142. točke 1., 2. i 5. Zakona o zračnom prometu (»Narodne novine«, broj 69/09, 84/11, 54/13, 127/13 i 92/14), ministar pomorstva, prometa i infrastrukture donosi
PRAVILNIK
O PADOBRANSTVU
DIO PRVI OPĆE ODREDBE
Područje primjene
Članak 1.
(1) Ovim Pravilnikom propisuju se:
a) izvođenje padobranskih skokova,
b) upotreba i održavanje padobrana,
c) osposobljavanje, ispiti, stjecanje dozvola i ovlaštenja padobranaca, i
d) uvjeti kojima moraju udovoljavati pravne osobe odobrene za provođenje osposobljavanja padobranaca (u daljnjem tekstu: organizacije za osposobljavanje).
(2) Odredbe ovoga Pravilnika odnose se na padobrane namijenjene za izvođenje padobranskih skokova i skokova u svrhu spašavanja članova posade zrakoplova.
(3) Odredbe ovoga Pravilnika ne odnose se na padobranske skokove koji se izvode za potrebe Oružanih snaga Republike Hrvatske i ministarstva nadležnog za unutarnje poslove.
Pojmovi i kratice
Članak 2.
(1) Pojmovi koji se upotrebljavaju u ovom Pravilniku imaju sljedeće značenje:
1. Aerodrom: određeno područje na zemlji ili vodi (uključujući sve objekte, instalacije i opremu) namijenjeno u potpunosti ili djelomično za kretanje, slijetanje i boravak zrakoplova,
2. Aktiviranje padobrana: radnja kojom započinje proces otvaranja padobrana,
3. Audit: dokumentirani proces utvrđivanja usklađenosti s primjenjivim propisima,
4. Dnevni skok: skok padobranom izveden u razdoblju od pola sata prije izlaska sunca do pola sata poslije zalaska sunca,
5. Doskočište: prostor za sigurno prizemljenje padobranaca, odgovarajućeg promjera, bez prepreka i obilježen propisanom signalizacijom,
6. Glavni padobran: osnovni padobran kojim se izvode skokovi padobranom,
7. Glavni paker padobrana (master parachute rigger): osoba osposobljena za pakiranje, održavanje, tehnički pregled, veće popravke padobrana i sustava veza,
8. Hrvatska agencija za civilno zrakoplovstvo: nadležno tijelo koje obavlja poslove sukladno odredbama ovoga Pravilnika (u daljnjem tekstu: Agencija),
9. Izvanaerodromski skok: skok padobranom koji se izvodi na površine izvan aerodroma ili registrirane površine za uzlijetanje i slijetanje,
10. Kandidat: podnositelj zahtjeva za stjecanje kategorije dozvole, ovlaštenja ili odobrenja ispitivač,
11. Klasični način osposobljavanja: način osposobljavanja učenika padobranca za stjecanje dozvole padobranca gdje se početni skokovi padobranom izvode prinudnim aktiviranjem otvaranja padobrana,
12. Knjižica padobranskih skokova: osobna evidencija skokova padobranca ili učenika padobranca,
13. Komplet padobrana: Kombinacija glavnog i rezervnog padobrana s jednim sustavom veza sa mehanizmom za otvaranje glavnog i rezervnog padobrana,
14. Nesukladnost: odstupanje od primjenjivih propisa i procedura, kao i uvjeta odobrenja,
15. Noćni skok: skok padobranom izveden u razdoblju od pola sata poslije zalaska sunca do pola sata prije izlaska sunca,
16. Ovlaštenje: dokaz o dodatnoj osposobljenosti padobranca koje se upisuje u dozvolu padobranca,
17. Padobran: naprava bez motornog pogona, uglavnom izrađena od tkanine, koja se koristi za usporavanje slobodnog pada ili prebrze vožnje,
18. Padobran za spašavanje: padobran namijenjen spašavanju članova posade zrakoplova,
19. Padobranac: osoba koja izvodi skokove iz zrakoplova koristeći padobran, a posjeduje valjanu dozvolu padobranca,
20. Padobranski automat: tehnička naprava koja služi za aktiviranje padobrana bez utjecaja osobe koja padobran koristi,
21. Padobranski skok: skok iz zrakoplova koji izvodi padobranac ili učenik padobranac,
22. Padobranski start: prostor predviđen za pakiranje padobrana, pohranu opreme, odmor padobranaca i pregled padobranaca i opreme prije ulaska u zrakoplov,
23. Popis ispitivača: popis odobrenih ispitivača iz pojedinih područja zrakoplovstva kojeg utvrđuje i objavljuje Agencija,
24. Potvrda o obavljenom osposobljavanju: potvrda organizacije za osposobljavanje, o