 komunikacijske infrastrukture i povezane opreme HAC-a. Navedenom odlukom pod točkom I utvrđen je predmet ugovora, izrade tehničke dokumentacije, ispitivanje prohodnosti cijevi, instalacije, mjerenja i održavanje kabela, najamnina, način plaćanja, garancija za uredno plaćanje obveze, odgovornost, viša sila, ustupanje ugovora, povjerljivost i poslovna tajna. Točkom II. utvrđeno je da tužitelj može otkazati ugovor uz otkazni rok koji ne može biti kraći od 6 mjeseci u dijelu u kojem se ugovor odnosi na dionicu telekomunikacijske infrastrukture koja mu kao najmoprimcu više nije potrebna; točkom III. određeno je da će o razlozima za raskid ugovora u slučaju nepoštivanja ugovornih odredbi stranke obavijestiti tuženika koji će donijeti odluku o raskidu ugovora, a točkom VI. određeno je da se ugovor primjenjuje dok stranke ne sklope drugačiji ugovor o pristupu i zajedničkom korištenju istog dijela elektroničke komunikacijske infrastrukture i povezane opreme trgovačkog društva Hrvatske autoceste d.o.o.
Odredbom točke I. članka 2.1. navedene odluke određeno je da će najmoprimac u roku 30 dana, a temeljem dokumentacije i podataka primljenih od najmodavca u cijelosti o svom trošku izraditi tehničku dokumentaciju potrebnu za instalaciju najmoprimčeva telekomunikacijskog kabela u elektroničku komunikacijsku infrastrukturu najmodavca, a za potrebe izrade tehničke dokumentacije od strane najmoprimca najmodavac je dužan osigurati pristup izgrađenoj elektroničkoj komunikacijskoj infrastrukturi i povezanoj opremi te dostaviti najmoprimcu svu raspoloživu tehničku dokumentaciju u roku od 8 dana od dana potpisa ugovora. Odredbom stavka 3. ovog članka određeno je da će najmoprimac instalaciju kabela izvesti na način da najprije odradi popunu slobodnog prostora upuhivanjem jedne mikrocijevi u PHD cijev promjera 50 mm telekomunikacijske infrastrukture najmodavca, a potom i kabela u istu mikrocijev, uz obvezan stručni nadzor najmodavca ili nezavisne stručne osobe koju je odredio najmodavac. Radovi instalacije kabela uključuju: upuhivanje mikrocijevi u PHD cijev promjera 50 mm, upuhivanje kabela u mikrocijev, spajanje i testiranje, potrebna mjerenja te vidljivo označavanje kabela najmoprimca sukladno tehničkoj dokumentaciji iz članka 2.1.
Iz spisa predmeta nadalje je razvidno da je zainteresirana osoba, odnosno ugovorom određeni najmodavac, protiv ove odluke tuženika pokrenuo upravni spor. U svezi s pokrenutim upravnim sporom tuženik je izvijestio tužitelja podneskom od 29. svibnja 2012. da su njegove odluke konačne, što znači da su trgovačka društva Autocesta Rijeka – Zagreb d.d. i Hrvatske autoceste d.o.o. obvezatne izvršiti naloženo odlukama HAKOM-a. Istim dopisom tužitelju je skrenuta pozornost na odredbu članka 119. stavka 1. Zakona o elektroničkim komunikacijama (»Narodne novine«, broj 73/08. i 90/11., dalje: ZEK) prema kojoj nepostupanje po odlukama i drugim upravnim aktima HAKOM-a predstavlja teške povrede ZEK-a, te da će HAKOM pokrenuti inspekcijski postupak.
Također, s obzirom na to da je zainteresirana osoba na upit tužitelja o vlastitim potrebama za mikrocijevima odgovorila kako je u postupku restrukturiranja ustroja i poslovanja društva te nije u mogućnosti odgovoriti na upit, tuženik je podneskom od 31. listopada 2012. tužitelja uputio da postupi sukladno Odluci, odnosno članku 2. stavku 3. Ugovora, a ovim dopisom tužitelj je obaviješten kako mu tuženik stoji na raspolaganju te je pozvao tužitelja da izvještava tuženika o predmetnom projektu i predložio tužitelju da mu dostavi tehničko rješenje u odgovarajućem obliku.
Iz naprijed navedenih odredbi Odluke tuženika od 12. travnja 2012. kojom je utvrđen sadržaj ugovora između tužitelja i zainteresirane osobe proizlazi da tužitelj neosnovano ističe kako zainteresirana osoba nije bila ovlaštena podnijeti zahtjev za raskid ugovora i kako je njezin zahtjev valjalo odbaciti. Naime, prema naprijed navedenoj točki III odluke obje ugovorne stranke u slučaju nepoštivanja ugovornih odredbi o tome mogu 