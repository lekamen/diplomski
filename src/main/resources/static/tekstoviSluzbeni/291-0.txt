15 06.02.2015 Odluka Ustavnog suda Republike Hrvatske broj: U-III-36100/2009 od 4. studenoga 2014.
USTAVNI SUD REPUBLIKE HRVATSKE
292
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Aldo Radolović i Duška Šarin, u postupku koji su ustavnom tužbom pokrenuli Niko Ivkić i Mato Buljević, obojica iz Županje, koje zastupa Dražen Štivić, odvjetnik u Vukovaru, na sjednici održanoj 4. studenoga 2014. donio je
ODLUKU
I. Ustavna tužba Mate Buljevića se usvaja te se ukidaju:
– presuda Vrhovnog suda Republike Hrvatske broj: Rev-870/06-2 od 21. srpnja 2009.,
– presuda Županijskog suda u Vukovaru broj: Gž-1357/06-3 od 28. travnja 2006., i
– presuda Općinskog suda u Županji broj: P-570/03-19 od 28. prosinca 2005.
Predmet se vraća Općinskom sudu u Županji na ponovni postupak.
II. Ustavna tužba Nike Ivkića se odbija.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnijeli su Niko Ivkić i Mato Buljević, obojica iz Županje. Ustavna tužba podnesena je u povodu:
– presude Vrhovnog suda Republike Hrvatske broj: Rev-870/06-2 od 21. srpnja 2009. (u daljnjem tekstu: presuda Vrhovnog suda ili revizijska presuda),
– presude Županijskog suda u Vukovaru broj: Gž-1357/06-3 od 28. travnja 2006. (u daljnjem tekstu: drugostupanjska presuda), i
– presude Općinskog suda u Županji broj: P-570/03-19 od 28. prosinca 2005. (u daljnjem tekstu: prvostupanjska presuda).
1.1. Prvostupanjskom presudom odbijeni su:
– tužbeni zahtjev podnositelja Nike Ivkića (I-tužitelja u parničnom postupku) da mu tuženica Republika Hrvatska preda u posjed osobni automobil »Audi 80 TD« reg. oznake ŽU-788-B (proizvodnje 1989. godine, broja šasije WAUZZZ89ZKA273978 i broja motora SB 006760, 59 kW, 1588 ccm, srebrne boje) i naknadi štetu u iznosu od 142.000,00 kuna s pripadajućim zakonskim zateznim kamatama kao i troškove parničnog postupka, i
– tužbeni zahtjev podnositelja Mate Buljevića (II-tužitelja u parničnom postupku) da mu tuženica preda u posjed automobil »Audi 80 TD« reg. oznake ŽU-777-B (proizvodnje 1989. godine, broja šasije WAUZZZ89ZKA267332, broja motora SB 006241, 50 kW, 19588 ccm) i naknadi štetu u iznosu od 150.000,00 kuna s pripadajućim zakonskim zateznim kamatama kao i troškove parničnog postupka.
Ta je presuda potvrđena drugostupanjskom presudom, nakon čega je presudom Vrhovnog suda kao neosnovana odbijena revizija podnositelja izjavljena protiv drugostupanjske presude.
1.2. Podnositelji u ustavnoj tužbi tvrde da su im osporenim presudama povrijeđena ljudska prava i temeljne slobode zajamčene člancima 18. stavkom 1., 21. stavkom 1., 29. stavkom 1. i 48. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), te prava zajamčena člancima 2., 6. stavkom 1. i 13. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – počišćeni tekst, 8/99. – ispr., 14/02. i 1/06.; u daljnjem tekstu: Konvencija) i člankom 1. Protokola br. 1 uz Konvenciju.
2. Za potrebe ustavnosudskog postupka pribavljeni su spisi:
– Općinskog suda u Županji broj: P-570/03;
– Ministarstva financija, Carinske uprave, Carinarnice Osijek broj: P-341/92 i P-1310/93;
– Općinskog suda u Vinkovcima broj: Kv-49/03, i
– Općinskog suda u Pazinu broj: Ovr-838/05.
3. Sudac Ustavnog suda dr. sc. Marko Babić izuzeo se od raspravljanja i glasovanja u ovom ustavnosudskom predmetu.
II. SLUČAJ PODNOSITELJA MATE BULJEVIĆA
1) Činjenice i okolnosti slučaja do pokretanja sudskih postupaka koji su predmet ovog ustavnosudskog postupka
4. Sukladno podacima sadržanim u rješenju Ministarstva financija Republike Hrvatske, Carinske uprave, Carinarnice Osijek, Komisije za carinske prekršaje broj: P-344/92 i 1309/93 od 5. travnja 1993. (u daljnjem tekstu: rješenje o obustavi prekršajnog postupka od 5. travnja 1993.), podnositelj 