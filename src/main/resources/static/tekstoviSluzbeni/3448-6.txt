 naknadu za oduzetu imovinu pod propisanim uvjetima. Istodobno je ovlaštenje na podnošenje zahtjeva za priznavanje prava na naknadu za oduzetu imovinu u novom roku priznao i pojedinim posebnim skupinama hrvatskih državljana pod propisanim pretpostavkama (za pretpostavke iz članka 7. stavka 1. alineje 3. ZID-a ZoNak-a/02 v. presudu VUSRH-a broj: Us-9785/2011-8 od 23. listopada 2013.).
23.1. Kad je riječ o podnositeljima zahtjeva iz članka 7. stavka 1. ZID-a ZoNak-a/02 Ustavni sud upućuje na pravno shvaćanje zauzeto na sjednici Imovinsko-pravnog odjela Upravnog suda Republike Hrvatske održanoj 8. veljače 2008., koje glasi (cit. prema presudi i rješenju VUSRH-a broj: Us-3028/2011-19 od 27. ožujka 2013.):
»Osobe koje nisu državljani Republike Hrvatske (strani državljani i apatridi) imaju pravo na naknadu za oduzetu imovinu – temeljem odredaba Zakona o naknadi za imovinu oduzetu za vrijeme jugoslavenske komunističke vladavine (»Narodne novine«, broj 92/96., 39/99., 42/99., 92/99., 43/00., 131/00., 21/01., 65/01., 118/01., 80/02. i 81/02.), osim u slučaju kada je pitanje naknade za njihovu oduzetu imovinu riješeno međudržavnim sporazumima.
Osobe iz stavka 1. ovog zaključka izjednačene su u svojim pravima s državljanima Republike Hrvatske glede naknade za oduzetu imovinu, osim prava na restituciju kada se priznavanje tog prava protivi drugim zakonima koji određuju na kojim nekretninama strane osobe ne mogu imati ni steći pravo vlasništva u kojem slučaju te osobe imaju pravo na naknadu umjesto restitucije.«
Istovjetno pravno shvaćanje zauzeo je i Vrhovni Sud Republike Hrvatske u svojim presudama broj: Uzz-20/08 od 26. svibnja 2010., Uzz-14/10 od 17. studenog 2010., Uzz-15/10 od 2. rujna 2010. i Uzz 29/10-8 od 2. svibnja 2012.
24. Konačno, za razliku od članka 65. stavka 4. ZoNak-a/96, u kojem je bilo propisano da se zahtjev koji je podnesen nakon 1. srpnja 1997. odbacuje, a da »podnositelj gubi sva prava iz ovoga Zakona«, u članku 7. stavku 2. ZID-a ZoNak-a/02 propisano je samo odbacivanje nepravodobnih zahtjeva (bez dodatka o »gubitku svih prava«).
2) Pregled upravnosudske i ustavnosudske prakse vezane uz pravnu prirodu roka za podnošenje zahtjeva za priznavanje prava na naknadu za oduzetu imovinu
25. U presudi broj: Us-10061/2006-7 od 27. svibnja 2010., na koju se u osporenoj presudi pozvao Upravni sud u Osijeku – v. točku 14. obrazloženja ove odluke) Upravni sud Republike Hrvatske odbio je tužbu tužiteljice iz Izraela sa sljedećim obrazloženjem:
»Pogrešno tužiteljica smatra da je zadnji dan roka istekao prvog idućeg radnog dana budući je 5. siječnja 2003. bila nedjelja, odnosno dan u kojem upravno tijelo ne radi. Ovo iz razloga što je rok iz članka 7. navedenog Zakona materijalnopravni rok, za koje rokove ne važe pravila o produživanju roka kad zadnji dan pada na državni praznik, nedjelju ili dan u koji tijelo ne radi.«
26. U povodu ustavne tužbe podnositeljice iz Izraela, navedena presuda ukinuta je odlukom Ustavnog suda broj: U-III-4529/2010 od 23. svibnja 2012. zbog propusta nadležnog suda da iznese i obrazloži razloge na kojima je utemeljio navedeno pravno stajalište. U toj je odluci Ustavni sud utvrdio sljedeće:
»7.2. Razmatrajući konkretni slučaj, Ustavni sud utvrđuje da u osporenoj presudi Upravnog suda nisu obrazloženi razlozi na kojima se temelji pravno stajalište prema kojemu:
'... je rok iz članka 7. navedenog Zakona materijalnopravni rok, za koje rokove ne važe pravila o produživanju roka kad zadnji dan pada na državni praznik, nedjelju ili dan u koji tijelo ne radi.'
Ustavni sud ocjenjuje kako se, u konkretnom slučaju, zbog nedostataka obrazloženja razloga za navedeno pravno stajalište, ne može otkloniti sumnja da je osporena presuda Upravnog suda rezultat arbitrarnog i samovoljnog tumačenja i primjene mjerodavnog prava.
Naime, odlukom Ustavnog suda broj: U-I-673/1996 i dr. od 21. travnja 1999. ('Narodne novine' broj 39/99.) ukinute su odredbe članka 65. stavka 4. Zakona o naknadi za imovinu oduzetu za vrijeme