 interese koje zastupaju, samo formalno stavljaju na svoje liste 40% osoba oba spola’ što neće stvarno povećati postotak podzastupljenog (ženskog spola) u Hrvatskom saboru. Klub zastupnika ukazuje da su argumenti podnositelja logički nedosljedni, a samim time i neosnovani. Njima se, u osnovi, osporava predanost mjere stvarnom cilju, a to je ravnopravnost spolova u sudjelovanja u izbornom postupku i posljedično u tijelima vlasti, što znači da predlagatelj osporava razmjernost mjere, odnosno, neusklađenost mjere s odredbom članka 16. Ustava. ... (...) Podnositelj u Prijedlogu ocjene ustavnosti posebno ističe stav da se mjera uravnoteživanja izbornih lista temelji na pragu od 40% zastupljenosti žena, odnosno muškaraca, a ne pragu od 50% te da stoga ne jamči da će dovesti do zastupljenosti žena u Saboru od 50%. Klub zastupnika je već istaknuo daje prag od 40% zastupljenosti na izbornim listama usko vezan uz činjenicu da je isti proklamiran odredbama ZRS 2008, odnosno organskog zakona kojim se provodi temeljna ustavna vrednota jednakosti spolova. Međutim, smisao praga od 40% zastupljenosti na izbornim listama nije rezervirati određeni broj mjesta na listi za osobe ovog ili onog spola jer im tako nešto ‘pripada’ samo zato jer su određenog spola. Smisao mjere iz čl. 14. ZID ZIZHS-a, a time i praga od 40%, jest potaknuti snažnije uključivanje žena u političke procese te pridonijeti njihovom neposrednom i posrednom utjecaju na donošenje odluka unutar političkih procesa, a posebice političkih stranaka i drugih oblika sudjelovanja građanki i građana u tom procesu. Inzistirajući na uravnoteženoj zastupljenosti žena na izbornim listama mjera učinkovito utječe na političke stranke da ulože neophodan trud kako bi za svoj rad, odnosno, za svoje ciljeve pridobile onaj broj žena – tvz. kritičnu masu – koji ukazuje na barem minimalnu otvorenost prilika za društvenu skupinu koja, u društvu koje je predano sustavu demokratske organizacije državne vlasti, predstavlja 50% ukupnog stanovništva. Obvezujući političke stranke da posredstvom obvezatnog praga od 40% na izbornim listama u svoje djelovanje uključuju uravnoteženiji broj žena mjera doprinosi uklanjanju barijera njihovom sudjelovanju koje u najvećem broju slučajeva ostaju prikrivene i nevidljive, a opet učinkovite pri obeshrabrivanju, otežavanju ili isključivanju žena iz političkog djelovanja. To je prvenstveni cilj ove mjere i mjerilo njene uspješnosti.«
104. Kad je riječ o cilju propisane zakonske mjere i njegovoj legitimnosti, predlagatelj ZID-a ZIZHS-a/15 u očitovanju navodi:
»Klub zastupnika drži da nije dvojbeno da je jasan cilj predložene mjere promicanje ustavne vrednote stvarne jednakosti spolova odnosno, uklanjanje postojećih prepreka jednakosti prilika za žene i muškarce da na stvarno jednakim osnovama sudjeluju u natjecanju za zastupnička mjesta u najvišem predstavničkom tijelu Republike Hrvatske – Hrvatskom saboru. Sporna mjera ne polazi od ‘matematičkog’ poimanja jednakosti spolova na kojem inzistira podnositelj, a prema kojem je jednakost ostvarena ako zastupljenost osoba određene društvene skupine odgovara veličini njihova udjela u cjelokupnom društvu. U demokratskom poretku koji temeljni naglasak stavlja na slobodu izbora i interesa nije jasno zbog čega bi puka činjenica da u nekom tijelu nema 51% žena ili 49% muškaraca, odnosno da neka korist nije raspodijeljena u omjeru 51% naprema 49%, sama po sebi značila povredu temeljne vrednote jednakosti spolova. Ovakvo simplificirano formalističko poimanje koje vrednotu društvene jednakosti svodi na osnovnoškolsku matematiku za sobom povlači nebrojene neželjene posljedice koje ne bi bile sukladne najosnovnijim idejama ustavne demokracije temeljne na zaštiti dostojanstva i temeljnih prava i sloboda svih građana i građanki kao jednako vrijednih pojedinaca. Klub zastupnika vrlo jasno naglašava da u hrvatskom društvu još uvijek nije ostvarena puna, stvarna jednakost žena i muškaraca što uključuje i sferu političkog odlučivanja. Upravo