 politike te određuju zadaće tijelima državne uprave, a pitanje provođenja utvrđene politike Vlade uz uvjete i na način pobliže određene u Zaključku Vlade ne može biti predmet upravnog postupka.
10.1. U odnosu na navedeno stajalište Upravnog suda, Ustavni sud ističe da, polazeći od definicije upravnog akta u skladu s člankom 6. stavkom 2. ZUS-a te sukladno upravnoj i upravnosudskoj praksi, upravni akt predstavlja autoritativnu odluku s kojom javnopravna tijela rješavaju o pravima i obvezama pojedinaca u konkretnoj upravnoj stvari na jednostran način, a cilj je upravnog akta izazivanje neposrednog pravnog učinka (ostvaruje pravne učinke i postaje izvor prava i obveza za određene osobe). U pogledu pojma »upravne stvari«, do donošenja novog Zakona o općem upravnom postupku (»Narodne novine« broj 47/09., koji je stupio na snagu 1. siječnja 2010.), nije postojala zakonska definicija navedenog pojma, već je upravna i upravnosudska praksa prosuđivala od slučaja do slučaja radi li se u svakoj konkretnoj stvari o upravnoj stvari ili ne. U članku 2. novijeg Zakona o općem upravnom postupku upravna stvar se definira kao »svaka stvar u kojoj javnopravno tijelo u upravnom postupku rješava o pravima, obvezama ili pravnim interesima fizičke ili pravne osobe ili drugih stranaka neposredno primjenjujući zakone, druge propise i opće akte kojima se uređuje odgovarajuće upravno područje.«
10.2. Primjenjujući navedena načelna stajališta na konkretan slučaj, iz sadržaja osporenog Zaključka i Odluke Vlade proizlazi da se istima pobliže propisuju uvjeti i rokovi za ostvarivanje prava na stambeno zbrinjavanje povratnika – bivših nositelja stanarskih prava na stanovima izvan područja posebne državne skrbi u cilju ostvarivanja uvjeta za povratak i trajni smještaj istih te se definiraju uvjeti i mjerila pod kojima će se osigurati izgradnja stanova na državnom zemljištu prema Zakonu o društveno poticajnoj stanogradnji (»Narodne novine« broj 109/01., 82/04. i 76/07.), sukladno Programu stambenog zbrinjavanja, koji čini sastavni dio navedenog Zaključka.
Prema tome, cilj i svrha donošenja i provedbe navedenih akata Vlade bila je da se osiguranjem stambenog zbrinjavanja osoba koje nisu vlasnici stana ili kuće, a koje su živjele u stanovima u društvenom vlasništvu na područjima koja su izvan područja posebne državne skrbi, ostvare uvjeti za njihov povratak i trajni smještaj.
Osobe koje su smatrale da im pripada pravo na stambeno zbrinjavanje izvan područja posebne državne skrbi, bile su dužne podnijeti zahtjev radi ostvarivanja tog prava. Zahtjev za stambeno zbrinjavanje izvan područja posebne državne skrbi podnosi se (na propisanom obrascu i uz popratnu dokumentaciju) određenom upravnom tijelu (kao što je u konkretnom slučaju Regionalnom Uredu u Osijeku). Članak 202. stavak 1. Zakona o općem upravnom postupku (»Narodne novine« broj 53/91. i 103/96.) propisuje da »na podlozi činjenica utvrđenih u postupku organ nadležan za rješavanje donosi rješenje o stvari koja je predmet postupka«. Dakle, navedeno upravno tijelo (organ), nakon utvrđenja relevantnih činjenica u postupku stambenog zbrinjavanja, sukladno mjerodavnim odredbama ZUP-a te na temelju odredbi spornih akata (Zaključka i Odluke Vlade), donosi pojedinačno rješenje kojim se utvrđuje ima li ili ne određena osoba pravo na stambeno zbrinjavanje izvan područja posebne državne skrbi. Protiv navedenog rješenja stranke imaju pravo žalbe, o kojoj odlučuje drugostupanjsko upravno tijelo.
Prema tome, navedenim aktima (što nedvojbeno proizlazi iz njihovog sadržaja i načina njihove provedbe) izravno se, dakle, utječe na individualnu pravnu situaciju osoba koje podnose zahtjev za stambeno zbrinjavanje izvan područja posebne državne skrbi.
Iz navedenog proizlazi da prvostupanjsko rješenje, koje je doneseno na osnovu spornog Zaključka i Odluke Vlade predstavlja akt koji u materijalnom (supstancijalnom), sadržajnom smislu ima karakter pojedinačnog upravnog akta, budući da se njime rješava o određenom pravu podnositelja