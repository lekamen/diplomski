61 06.07.2016 Zaključak o prihvaćanju Akcijskog plana za unaprjeđenje financijske pismenosti potrošača za 2016. godinu
VLADA REPUBLIKE HRVATSKE
1538
Na temelju članka 31. stavka 3. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 8. lipnja 2016. godine donijela
ZAKLJUČAK
1. Prihvaća se Akcijski plan za unaprjeđenje financijske pismenosti potrošača za 2016. godinu (u daljnjem tekstu: Akcijski plan), u tekstu koji je sastavni dio ovoga Zaključka.
2. Zadužuju se javnopravna tijela i druga tijela određena nositeljima pojedinih mjera iz Akcijskog plana da u predviđenim rokovima provedu mjere i aktivnosti iz svoje nadležnosti.
3. Zadužuje se Ministarstvo financija da podnese godišnje izvješće Vladi Republike Hrvatske o provedbi Akcijskog plana iz točke 2. ovoga Zaključka i projekcijama planiranih aktivnosti za naredno izvještajno razdoblje u roku 12 mjeseci od donošenja ovoga Zaključka.
4. Zadužuju se nositelji provedbe aktivnosti Akcijskog plana da jednom godišnje izvijeste Ministarstvo financija o provedenim aktivnostima za proteklo izvještajno razdoblje, kao i o projekcijama aktivnosti za naredno izvještajno razdoblje.
5. Zadužuje se Ministarstvo financija da o ovom Akcijskom planu izvijesti javnopravna i druga tijela određena nositeljima za provedbu pojedinih mjera iz Akcijskog plana.
6. Ovaj Zaključak objavit će se u »Narodnim novinama«.
Klasa: 022-03/16-07/167
Urbroj: 50301-05/16-16-3
Zagreb, 8. lipnja 2016.
Predsjednik Tihomir Orešković, v. r.
AKCIJSKI PLAN ZA UNAPRJEĐENJE FINANCIJSKE PISMENOSTI POTROŠAČA ZA 2016. GODINU
UVOD
U 2015. godini po prvi put se sustavno pristupilo provođenju financijske pismenosti u Republici Hrvatskoj te je u tu svrhu Vlada Republike Hrvatske na sjednici 29. siječnja 2015. godine donijela Nacionalni strateški okvir financijske pismenosti potrošača za razdoblje od 2015. do 2020. godine (»Narodne novine«, broj 11/15, u daljnjem tekstu: Nacionalni strateški okvir financijske pismenosti potrošača) i Akcijski plan za unaprjeđenje financijske pismenosti potrošača za 2015. godinu (»Narodne novine«, broj 11/15, u daljnjem tekstu: Akcijski plan) s ciljem podizanja razine financijske pismenosti u Republici Hrvatskoj.
Sukladno Nacionalnom strateškom okviru financijske pismenosti potrošača, Ministarstvo financija, u suradnji s dionicima iz Nacionalnog strateškog okvira financijske pismenosti potrošača, svake godine izrađuje Akcijski plan za unaprjeđenje financijske pismenosti potrošača.
Akcijski plan za unaprjeđenje financijske pismenosti potrošača za 2016. godinu (u daljnjem tekstu: Akcijski plan za 2016.) izrađuje se drugu godinu za redom s ciljem provođenja aktivnosti i mjera financijskog obrazovanja potrošača. Po uzoru na provedbu i praćenje mjera i aktivnosti tijekom 2015. godine, isto se planira i u 2016. godini. Akcijskim planom za 2016. definirane su mjere i aktivnosti svih dionika, rok za provedbu i trenutni status mjera koje se provode, pokazatelji uspješnosti te izvori financiranja. Nacionalni strateški okvir financijske pismenosti potrošača kao i Akcijski plan za unaprjeđenje financijske pismenosti potrošača za svaku narednu godinu usmjereni su na poticanje svih dionika financijskog obrazovanja na zajedničko djelovanje prema razumijevanju zajedničkog cilja i predanosti za njegovo postizanje.
Sredstva za provedbu aktivnosti Akcijskog plana za 2016. godinu u iznosu 50.000,00 kuna osigurana su na pozicijama Ministarstva financija u Državnom proračunu Republike Hrvatske za 2016. godinu i projekcijama za 2017. i 2018. godinu. Navedena sredstava će se koristiti za: tiskanje edukativnih materijala (letci/brošure) u cilju financijskog opismenjavanja građana; sudjelovanje na konferencijama, regionalnim radnim grupama, seminarima, ostalim događanjima u svezi financijske pismenosti; provođenje aktivnosti tijekom Europskog tjedna novca te ostale aktivnosti (organizacija/sudjelovanja/održavanja seminara/radionica i sl.). Ministarstvo