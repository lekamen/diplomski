 tekstu: status) može se utvrditi kada su, uz uvjete propisane ovim Zakonom, ispunjeni i sljedeći uvjeti:
− da je stranka državljanin Republike Hrvatske ili države članice Europske unije
− da je stranka u vrijeme počinjenja seksualnog nasilja imala prijavljeno prebivalište ili boravište na području Republike Hrvatske
− da je Povjerenstvo dalo pozitivno mišljenje
− da stranka nije bila pripadnik, pomagač ili suradnik neprijateljskih vojnih i paravojnih postrojbi ili pravomoćno osuđena zbog sudjelovanja u neprijateljskim vojnim i paravojnim postrojbama, odnosno zbog ugrožavanja ustavnog poretka i sigurnosti Republike Hrvatske.
Prava žrtava seksualnog nasilja
Članak 15.
(1) Žrtva seksualnog nasilja, kojoj je rješenjem Ministarstva utvrđen status (u daljnjem tekstu: korisnik) može ostvariti pravo na:
1. psihosocijalnu pomoć
2. pravnu pomoć
3. zdravstvenu pomoć
4. medicinsku rehabilitaciju
5. liječnički sistematski pregled
6. obvezno i dopunsko zdravstveno osiguranje
7. smještaj u ustanovu za pružanje podrške i usluga braniteljsko-stradalničkoj populaciji i drugim osobama
8. novčanu naknadu.
(2) Prava propisana ovim Zakonom osobna su prava i ne mogu se prenijeti na drugu osobu.
(3) Prava propisana ovim Zakonom ne mogu se nasljeđivati, osim dospjelog, a neisplaćenog iznosa novčane naknade.
Pravo na psihosocijalnu i pravnu pomoć
Članak 16.
(1) Nositelj organizacije psihosocijalne i pravne pomoći je Ministarstvo.
(2) Pomoć iz stavka 1. ovoga članka pruža Ministarstvo, odnosno centri za psihosocijalnu pomoć koji surađuju sa zdravstvenim i drugim ustanovama te udrugama građana koje imaju iskustva u provedbi te pomoći.
(3) Ministarstvo u okviru Nacionalnog programa psihosocijalne i zdravstvene pomoći sudionicima i stradalnicima iz Domovinskog rata, Drugog svjetskog rata te povratnicima iz mirovnih misija razrađuje mjere u svrhu pružanja psihosocijalne i drugih oblika pomoći, radi poboljšanja kvalitete življenja i resocijalizacije korisnika i članova njegove obitelji u društvo.
Psihosocijalna pomoć
Članak 17.
(1) Korisnik i članovi njegove obitelji mogu ostvariti pravo na psihosocijalnu pomoć u vezi s posljedicama seksualnog nasilja.
(2) Psihosocijalna pomoć sastoji se od individualnog psihosocijalnog savjetovanja, grupnog psihosocijalnog tretmana i informiranja.
Pravna pomoć
Članak 18.
(1) Korisnik može ostvariti pravo na pravnu pomoć (primarnu) za ostvarivanje prava iz ovoga Zakona te drugih prava po osnovi seksualnog nasilja koja obuhvaća:
− davanje općih pravnih informacija (opća i načelna pravna uputa)
− davanje pravnih savjeta (cjelovita uputa o načinu i mogućnostima rješavanja, odnosno ostvarivanja prava)
− sastavljanje podnesaka pred javnopravnim tijelima, Europskim sudom za ljudska prava i međunarodnim organizacijama sukladno međunarodnim ugovorima i pravilima o radu tih tijela
− pravnu pomoć u postupku izvansudskog mirnog rješavanja sporova.
(2) Pravnu pomoć iz ovoga članka, osim Ministarstva odnosno centara za psihosocijalnu pomoć pružaju i uredi državne uprave u jedinici područne (regionalne) samouprave, odnosno nadležno upravno tijelo Grada Zagreba te ovlaštene udruge.
Pravo na zdravstvenu pomoć
Članak 19.
Korisnik može ostvariti pravo na zdravstvenu pomoć u vezi s posljedicama seksualnog nasilja u regionalnim centrima za psihotraumu te Nacionalnom centru za psihotraumu.
Pravo na medicinsku rehabilitaciju
Članak 20.
(1) Korisnik može ostvariti pravo na medicinsku, odnosno fizikalnu rehabilitaciju, ako ne postoje kontraindikacije za isto, jednom u dvije godine u trajanju do 15 dana, a prema utvrđenoj potrebi.
(2) Potrebu korisnika za rehabilitacijom iz stavka 1. ovoga članka utvrđuje Povjerenstvo za odobravanje bolničke medicinske rehabilitacije pri Ministarstvu.
Pravo na liječnički sistematski pregled
Članak 21.
Korisnik može ostvariti pravo na liječnički sistematski pregled jednom godišnje u opsegu koji odredi ministar pravilnikom.
Pravo na obvezno i dopunsko zdravstveno osiguranje
Članak 22.
(1) Korisnik može ostvariti