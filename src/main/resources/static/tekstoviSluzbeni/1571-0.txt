82 24.07.2015 Zakon o izmjenama i dopuni Zakona o doplatku za djecu
HRVATSKI SABOR
1572
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNI ZAKONA O DOPLATKU ZA DJECU
Proglašavam Zakon o izmjenama i dopuni Zakona o doplatku za djecu, koji je Hrvatski sabor donio na sjednici 10. srpnja 2015. godine.
Klasa: 011-01/15-01/74
Urbroj: 71-05-03/1-15-2
Zagreb, 15. srpnja 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNI ZAKONA O DOPLATKU ZA DJECU
Članak 1.
U Zakonu o doplatku za djecu (»Narodne novine«, br. 94/01., 138/06., 107/07., 37/08.– Odluka Ustavnog suda Republike Hrvatske, 61/11. i 112/12.) iza članka 1. dodaje se članak 1.a koji glasi:
»Članak 1.a
Ovim se Zakonom u pravni poredak Republike Hrvatske prenosi Direktiva Vijeća 2004/83/EZ od 29. travnja 2004. o minimalnim standardima za kvalifikaciju i status državljana treće zemlje ili osoba bez državljanstva kao izbjeglica ili osoba kojima je na drugi način potrebna međunarodna zaštita te o sadržaju odobrene zaštite (SL L 304, 30. 9. 2004.).«.
Članak 2.
Članak 12. mijenja se i glasi:
»Za dijete s težim ili teškim invaliditetom nastalim prije osamnaeste godine života ili za vrijeme redovitog školovanja, utvrđenim prema posebnim propisima, pripada doplatak za djecu od dana podnošenja zahtjeva za ostvarivanje prava na doplatak za djecu sve dok taj invaliditet postoji.«.
Članak 3.
U članku 22. riječi: »težim oštećenjem zdravlja« zamjenjuju se riječima: »težim ili teškim invaliditetom«.
Članak 4.
Članak 38. briše se.
Članak 5.
(1) Korisnicima koji su ostvarili doplatak za djecu s težim oštećenjem zdravlja utvrđenim prema posebnim propisima do dana stupanja na snagu ovoga Zakona, a pravo im nije prestalo do dana stupanja na snagu ovoga Zakona, pripada pravo na doplatak za djecu i nakon navršene 27. godine života sve dok postoji teže oštećenje zdravlja.
(2) Korisnicima kojima je pravo na doplatak za djecu s težim oštećenjem zdravlja utvrđenim prema posebnim propisima prestalo do dana stupanja na snagu ovoga Zakona zbog navršenih 27 godina života pripada pravo na doplatak za djecu od dana podnošenja zahtjeva temeljem ovoga Zakona pa sve dok postoji teže oštećenje zdravlja.
Članak 6.
Postupci za ostvarivanje prava na doplatak za djecu koji su pokrenuti, a nisu pravomoćno okončani do dana stupanja na snagu ovoga Zakona dovršit će se prema propisima koji su bili na snazi u vrijeme pokretanja postupka.
Članak 7.
Ovaj Zakon objavit će se u »Narodnim novinama«, a stupa na snagu 1. rujna 2015.
Klasa: 022-03/15-01/94
Zagreb, 10. srpnja 2015.
HRVATSKI SABOR
Predsjednik Hrvatskoga sabora Josip Leko, v. r.
