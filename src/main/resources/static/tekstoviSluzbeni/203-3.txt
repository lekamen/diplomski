 prihvaća stajalište Županijskog suda u Virovitici prema kojemu se, s obzirom da Uredba više nije na snazi, upisi koji su u zemljišnim knjigama učinjeni na temelju tada važeće Uredbe ne mogu automatski bez eventualne odgovarajuće odluke brisati ili stavljati van snage. Zainteresirane stranke, kojih se tiču određene odluke, kako to navodi Županijski sud u Virovitici, mogu se na drugi odgovarajući i zakonom propisani način pobijati ako smatraju da imaju uvjeta za to.
Pored navedenog, Ustavni sud ponavlja da je zemljišnoknjižni postupak strogo formalan postupak u kojem je nastupanje pravnih učinaka zemljišnoknjižnog upisa uvjetovano ispunjenjem određenih pretpostavki. Zemljišnoknjižni sud o osnovanosti prijedloga za upis odlučuje isključivo na temelju uvida u zemljišne knjige, prijedloga za upis te njegove priloge tj. isprave na temelju kojih se upis zahtijeva.
5.2.3 Slijedom navedenog a imajući u vidu utvrđenja iznesena u točki 5.2. obrazloženja ove odluke kao i sadržaj citiranih članaka Uredbe, Ustavni sud utvrđuje da su redovni sudovi u primjeni i tumačenju mjerodavnog prava iznijeli ozbiljne, relevantne i dostatne razloge za svoje odluke odnosno da su svoja pravna stajališta obrazložili na način koji otklanja svaku sumnju u arbitrarnost postupanja i odlučivanja zbog čega podnositelju nije povrijeđeno pravno na pravično suđenje, zajamčeno člankom 29. stavkom 1. Ustava.
6. Stoga, a na temelju članaka 73. i 75. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), odlučeno je kao u točki I. izreke odluke.
7. Odluka o objavi (točka II. izreke) temelji se na članku 29. Ustavnog zakona o Ustavnom sudu Republike Hrvatske.
Broj: U-III-715/2011
Zagreb, 17. prosinca 2014.
USTAVNI SUD REPUBLIKE HRVATSKE
Predsjednik Vijeća Antun Palarić, v. r.
