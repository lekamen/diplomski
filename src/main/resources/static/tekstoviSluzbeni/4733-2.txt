 zamjenika utvrđuju se zdravstveni kriteriji na način da kandidati nadležnom tijelu jedinice lokalne samouprave dostave izjavu o općoj zdravstvenoj sposobnosti za rad, potpisanu i ovjerenu od izabranog doktora opće medicine, bez utvrđivanja zdravstvene sposobnosti i testiranja kondicijske spremnosti prema odredbama ovog Pravilnika.
III. PROVJERA TJELESNIH SPOSOBNOSTI
Članak 15.
(1) Provjera tjelesnih sposobnosti provodi se testiranjem obveznika u ispunjavanju kondicijskih kriterija.
(2) Kondicijski kriteriji utvrđeni su posebno za muškarce i posebno za žene, ovisno o životnoj dobi.
(3) Središnje tijelo državne uprave nadležno za poslove civilne zaštite osigurava uvjete i provodi provjeru tjelesnih sposobnosti obveznika za raspoređivanje u DIP CZ.
(4) Jedinica lokalne i područne (regionalne) samouprave dužna je osigurati uvjete za provođenje provjere tjelesnih sposobnosti obveznika u postupku raspoređivanja u specijalističke postrojbe civilne zaštite.
(5) Tijelo iz stavka 3. ovog članka provodi provjeru kondicijskih kriterija pripadnika specijalističkih postrojbi civilne zaštite kada pristupe osposobljavanju prema programu koji to tijelo provodi.
(6) Središnje tijelo državne uprave nadležno za poslove civilne zaštite o rezultatima provjere kondicijskih kriterija pripadnika specijalističkih postrojbi civilne zaštite obavještava nadležno tijelo koje je postrojbu uputilo na pohađanje programa osposobljavanja.
(7) Provjeru tjelesnih sposobnosti obveznika može provoditi kineziolog.
(8) Tijelo iz stavka 3. ovog članka dužno je osigurati uvjete za održavanje potrebne razine tjelesnih sposobnosti djelatnih pripadnika DIP CZ u minimalnom trajanju od dva sata tjedno.
Članak 16.
(1) Ispunjavanje kondicijskih kriterija utvrđuje se testiranjem funkcionalnih sposobnosti, motoričkih sposobnosti i motoričkih znanja koje su propisane ovim Pravilnikom.
(2) Testiranje tjelesnih sposobnosti odnosi se na djelatne i pričuvne pripadnike DIP-a CZ, a sastoji se od četiri provjere:
1. Cooperov test (trčanje 12 minuta prema tablici u prilogu)
2. Test eksplozivne snage (skok u dalj s mjesta)
3. Test statičke snage (izdržaj u skijaškom čučnju)
4. Test repetitivne snage
(snaga ruku i gornje dijela trupa – sklekovi i snaga fleksora trupa – trbušnjaci).
Članak 17.
Cooper test se izvodi na način da u 12 minuta ispitanik prijeđe što više metara trčeći. Ispitanik kontinuirano savladava prostor u navedenoj jedinici vremena, a u slučaju hodanja rezultat se priznaje. Rezultat se mjeri u prijeđenim metrima za svakog ispitanika posebno u zadanom vremenu od 12 minuta prema Cooperovim tablicama (Prilog 2. ovog Pravilnika).
Članak 18.
Motoričke sposobnosti obuhvaćaju testiranje eksplozivne snage, statičke snage i repetitivne snage.
Članak 19.
Eksplozivna snaga utvrđuje se testom skok u dalj s mjesta. Test se izvodi na način da ispitanik stoji na liniji početnog položaja s nogama raširenim u širini kukova. Zadatak ispitanika je da u jednom sunožnom skoku preskoči što veću udaljenost. Mjeri se preskočena udaljenost u centimetrima od vrha prstiju na startu do peta nakon doskoka, prema tablicama motoričkih normi s obzirom na spol i dob ispitanika (Prilog 3. ovog Pravilnika).
Članak 20.
Statičkom snagom utvrđuje se snaga izdržljivosti testom u skijaškom čučnju. Test se izvodi na način da se ispitanik postavi uz zid u položaju kao da sjedi na stolici, leđa su naslonjena na zid, a ruke moraju biti opuštene uz tijelo. Kada ispitanik zauzme stav za početak testa počinje se s odbrojavanjem. Mjeri se koliko je ispitanik izdržao u položaju skijaškog čučnja u sekundama prema tablicama motoričkih normi s obzirom na spol i dob ispitanika (Prilog 4. ovog Pravilnika).
Članak 21.
(1) Repetitivna snaga testira se kroz dva testa: snagom ruku i gornjeg dijela trupa (sklekovi) i snagom fleksora trupa (trbušnjaci).
(2) Test snage ruku i gornjeg dijela trupa (sklekovi) izvodi se na ravnoj podlozi na način da se ispitanik nalazi u stavu za sklek (upor prednji ležeći), ruke su razmaknute u