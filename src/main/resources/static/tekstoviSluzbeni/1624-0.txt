83 28.07.2015 Presuda Visokog upravnog suda Republike Hrvatske broj: UsII-73/14-8 od 28. svibnja 2015.
VISOKI UPRAVNI SUD REPUBLIKE HRVATSKE
1625
PRESUDA
Visoki upravni sud Republike Hrvatske u vijeću sastavljenom od sudaca toga suda Mirjane Čačić, predsjednice vijeća, Lidije Vukičević i Ljiljane Karlovčan-Đurović, članica vijeća, te sudske savjetnice Lidije Ravlić, zapisničarke, u upravnom sporu tužitelja Hrvatski Telekom d.d., Zagreb, Ulica Roberta Frangeša Mihanovića 9, zastupan po Maji Mandić, direktorici odjela pravnih i regulatornih poslova i usklađenosti poslovanja, protiv rješenja tužene Hrvatske agencije za poštu i elektroničke komunikacije (sada Hrvatska regulatorna agencija za mrežne djelatnosti), Zagreb, R.F. Mihanovića 9, klasa: UP/I-344-08/14-03/06, urbroj: 376-04-14-10 od 18. lipnja 2014., radi donošenja odluke o zadržavanju prihoda od međupovezivanja, u sjednici vijeća održanoj 28. svibnja 2015.
presudio je
I. Usvaja se tužbeni zahtjev tužitelja te se poništava rješenje tužene Hrvatske agencije za poštu i elektroničke komunikacije, klasa: UP/I-344-08/14-03/06, urbroj: 376-04-14-10 od 18. lipnja 2014.
II. Ova presuda će se objaviti u »Narodnim novinama«.
Obrazloženje
Osporenim rješenjem tužene odbijen je kao neosnovan zahtjev trgovačkog društva Hrvatski Telekom d.d. protiv trgovačkog društva VIPnet d.o.o. radi donošenja odluke o zadržavanju prihoda od međupovezivanja.
Tužitelj tužbom osporava navedeno rješenje tuženika pozivajući se na odredbu članka 78. stavak 3. Zakona o elektroničkim komunikacijama (u daljnjem tekstu ZEK-a), ističući da upravo ova odredba propisuje obvezu tuženika donijeti odluku kojom se operatoru naređuje zadržavanje prihoda od međupovezivanja, u slučajevima kada se radi o prihodu za koji postoji opravdana sumnja da je ostvaren pozivima koji imaju obilježja zlouporabe ili prijevare. Tužitelj ističe da je u regulatornom sporu nesporno dokazao: da su korisnici tužiteljeve tarife u mobilnoj mreži naziva »Častilica« istu zlouporabili odnosno koristili protivno sklopljenom pretplatničkom ugovoru s tužiteljem; da postupanje korisnika tarife »Častilica« ima obilježje kaznenog dijela prijevare iz članka 224. stavak 4. Kaznenog zakona budući da su u tijeku izvidi kaznenog dijela od strane Općinskog državnog odvjetništva u Zagrebu; te da je na temelju ovih protupravno ostvarenih poziva korisnika »častilice« nastalo potraživanje VIPnet-a prema tužitelju u iznosu od 3.227.015,16 kuna na ime međupovezivanja između mreža tužitelja i VIPnet-a, slijedom čega su po mišljenju tužitelja u predmetnom regulatornom sporu bili ispunjeni svi uvjeti iz članka 78. stavak 3. citiranog Zakona. Tužitelj nadalje ističe da je osporeno rješenje nejasno i proturječno time protivno odredbi članka 98. stavak 5. Zakona o općem upravnom postupku (»Narodne novine« 47/09.), jer tuženik najprije navodi da u konkretnom slučaju nije primjenjiva odredba članka 78. stavak 3. citiranog Zakona budući je njegova svrha zaštita krajnjih korisnika, odnosno tumači da nije nadležan donijeti odluku o naredbi zadržavanja prihoda od međupovezivanja u ovom slučaju, budući da u ovom slučaju nije utvrđeno da bi korisnici bili oštećeni, a što je preduvjet za donošenje odluke o naredbi zadržavanja prihoda od međupovezivanja. Dakle, iz ovog dijela obrazloženja osporenog rješenja moguće je stoga zaključiti da tuženik citirani članak 78. stavak 3. Zakona tumači na način da se zadržavanje prihoda od međupovezivanja mora naložiti u svrhu obeštećenja krajnjih korisnika oštećenih zlouporabom ili prijevarom. Međutim, već u sljedećem odjeljku osporenog obrazloženja tuženik da zaključuje da je svrha citiranog članka Zakona poduzimanje mjera radi onemogućavanja pristupa određenim brojevima, kako bi se onemogućilo stvaranje prihoda za osobe koje poduzimaju prijevarne radnje. Dakle, tuženik ovdje, protivno navedenom u prethodnom odjeljku obrazloženja osporenog rješenja, zaključuje da svrha ove odredbe Zakona nije zadržavanje prihoda radi zaštite krajnjih