 presudom ne utvrdi krivnja.«
1) Prigovori podnositelja
58. Povredu prava na pretpostavku nedužnosti, zajamčenu člankom 28. Ustava, podnositelj je obrazložio na sljedeći način:
»Također podnositelj ustavne tužbe smatra kako Jakobu Špernogi nije pružena mogućnost da dokaže relevantne činjenice u pravičnom sudskom postupku, obzirom da je prije donošenja presude protiv istog u hrvatskim medijima objavljen velik broj vijesti te ga se u pojedinim člancima već proglašavalo ubojicom, iako tada prvostupanjska presuda nije bila donesena.
Tako podnositelj prilaže članak 'Glasa Slavonije' u kojem se Jakob Špernoga naziva ubojicom te se opisuje kako je počinio kazneno djelo, a navodi se njegovo puno ime i prezime.
Također prilažem članak 'Jutarnjeg lista' o pokretanju istrage protiv podnositelja ustavne tužbe u kojem se ponovno navodi njegovo puno ime i prezime te ga se naziva ubojicom i detaljno opisuje što mu se stavlja na teret.
U članku objavljenom u 'Večernjem listu' navodi se da je 'Špernoga sijao smrt' te da je bio u 'ubilačkom pohodu' te se također detaljno opisuje što se osuđeniku stavlja na teret, iako tada još kazneni postupak nije bio niti pokrenut.
Navedeni članci u kojima se Jakob Špernoga naziva ubojicom i počiniteljem masakra objavljivani su intenzivno i mnogo ranije nego što je potvrđena optužnica, kojom procesnom radnjom započinje kazneni postupak.
Stoga smatram da podnositelj tužbe nije imao pravično suđenje jer se uslijed pritiska medija nije poštivala ustavna kategorija prema kojoj je svatko nevin dok mu se ne dokaže suprotno te je stvoreno uvjerenje u javnosti da je samo suđenje formalnost, a podnositelj tužbe krivac i prije nego je suđenje uopće počelo.«
2) Ocjena Ustavnog suda
59. Polazeći od činjenica utvrđenih u kaznenom postupku, Ustavni sud nije u konkretnom predmetu, od pokretanja kaznenog postupka do pravomoćnosti kaznene presude, utvrdio ustavnopravno relevantne razloge koji bi upućivali na povredu načela pretpostavke nedužnosti podnositelja ustavne tužbe.
60. Što se tiče podnositeljevih navoda da je medijski pritisak na sud u konkretnom kaznenom predmetu doveo do povrede ustavne pretpostavke nedužnosti uslijed načina na koji je kazneni postupak protiv njega bio popraćen u medijima, tijekom kojeg je izvještavanja podnositelj unaprijed prikazan kao kriv, Ustavni sud ističe da nepristranost suđenja i odluku o krivnji, kao i o izboru kaznene sankcije, podnositelj takvim argumentima nije doveo u sumnju.
Ustavni sud ocjenjuje neosnovanom podnositeljevu argumentaciju glede navoda o povredi jamstva pretpostavke nedužnosti, koju povredu je podnositelj obrazložio napisima u medijima.
Ustavni sud posebno ističe, što se tiče ove podnositeljeve tvrdnje o izvještavanju pojedinih medija o kaznenom postupku, da je uvidom u ustavnoj tužbi priložene članke iz dnevnog tiska utvrdio da se radi o izvještavanju novinara o konkretnom kaznenom postupku, te da podnositelj nije dokazao da je bilo izjava nekih dužnosnika ili drugih službenih osoba koje bi mogle svojim istupima dovesti do povrede pretpostavke nedužnosti (članak 28. Ustava) podnositelja u konkretnom kaznenom postupku.
61. Stoga, osporenim presudama podnositelju nije povrijeđena pretpostavka nedužnosti zajamčena člankom 28. Ustava.
C. ZAKLJUČNO
62. Ustavni sud zaključno ocjenjuje da ostali prigovori podnositelja vezani uz članke 14. stavak 2. i 18. stavak 1. Ustava, na način kako su postavljeni u ustavnoj tužbi te u mjeri u kojoj bi u okolnostima konkretnog slučaja osporene presude mogle utjecati na ostvarivanje sadržaja tih ustavnih normi, ne upućuju na mogućnost povrede ljudskih prava i temeljnih sloboda zajamčenih Ustavom.
63. Slijedom svega navedenog, na temelju članaka 73. i 75. Ustavnog zakona, odlučeno je kao u izreci odluke.
64. Na temelju članka 29. stavka 1. Ustavnog zakona, ova odluka i rješenje objavit će se u »Narodnim novinama«.
Broj: U-III-8034/2014
Zagreb, 20. svibnja 2015.
USTAVNI SUD REPUBLIKE HRVATSKE
Predsjednik Vijeća Antun Palarić, v. r.
