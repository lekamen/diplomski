 Republike Hrvatske«.
46.2. U referendumskom pitanju (to jest u prijedlogu ZDIZoC-a) riječ je o zabrani dodjele koncesija za javne usluge na svim izgrađenim javnim cestama u Republici Hrvatskoj. Slijedom toga, dopušteni oblik koncesija na javnim cestama time se sužava samo na mogućnost Vlade da dodjeljuje koncesije za javne radove (jer se iz Zakona o cestama briše mogućnost dodjele koncesije za javne usluge).
ii. Prijedlog ZDIZoC-a i članak 52. Ustava
47. Organizacijski odbor u svom je zahtjevu naglasio da »referendumska inicijativa polazi od okolnosti da su javne ceste zaštićene kao dobro od interesa za Republiku Hrvatsku na temelju članka 52. Ustava Republike Hrvatske. Člankom 52. Ustava određeno je da, uz opća dobra, i dobra od interesa za Republiku Hrvatsku koja su takvima proglašena na temelju zakona uživaju posebnu zaštitu Republike Hrvatske. Zakonom o cestama javne su ceste, člankom 3., proglašene javnim dobrom u općoj upotrebi u vlasništvu Republike Hrvatske«.
Polazeći od postavke da su javne ceste dobro od interesa za Republiku Hrvatsku u smislu članka 52. Ustava, Organizacijski odbor izveo je sljedeće pravne zaključke o ustavnopravnoj dopuštenosti zabrane koncesija na javnim cestama (u citatu koji slijedi »ZoK« služi kao kratica za Zakon o koncesijama, a »ZoC« kao kratica za Zakon o cestama):
»7. Opći propis kojim se uređuju institut koncesija u Republici Hrvatskoj je Zakon o koncesijama (NN 143/12; dalje: ZoK). ZoK u u članku 1. propisuje predmet Zakona te se navodi: 'Ovim se Zakonom uređuju postupci davanja koncesija, ugovor o koncesiji, prestanak koncesije, pravna zaštita u postupcima davanja koncesije, politika koncesija, te druga pitanja u vezi s koncesijama.'.
ZoK u članku 3. definira značenje pojmova korištenih u Zakonu te se pod točkom 12. navodi značenje pojma Poseban zakon na slijedeći način: 'Poseban zakon je zakon kojim se uređuju pitanja vezana za koncesije koje se daju za djelatnosti i u područjima uređenima tim zakonom.'. Iz navedenog slijedi da je pitanje uređenja instituta koncesija u hrvatskom pravnom poretku propisano ZoK-om i posebnim, tzv. sektorskim zakonima.
Nastavno na navedeno, člankom 5. ZoK-a propisana su područja i djelatnosti koja su predmet koncesija te je u stavku 1. točki 9. propisano da su javne ceste predmet koncesija. Stavkom 4. propisano je da se posebna pitanja vezanja za davanje koncesija za, među ostalim javne ceste, uređuju i posebnim zakonom. Za javne ceste isto je i učinjeno općim propisom kojim se uređuje institut javnih cesta, Zakonom o cestama (NN 84/11, 22/13, 54/13, 148/13, 92/14; dalje: ZoC). ZoC u članku 1. propisuje da se njime uređuju, između ostalog, koncesije javnih cesta.
ZoK-om kao općim propisom koji uređuje institut koncesija propisano je da se za određena dobra koncesija ne može dati. Članak 5. stavak 3. propisuje da se koncesija ne može dati na šumama i šumskom zemljištu u vlasništvu Republike Hrvatske niti na onim dobrima za koja je to utvrđeno posebnim propisima. S obzirom da su javne ceste dobro od interesa za Republiku Hrvatsku na temelju posebne odredbe zakona (ZoC) te da je ZoC-om propisan poseban koncesijski režim za javne ceste, slijedi da je posebnim zakonom kojim se uređuje institut javnih cesta dopušteno zabraniti izdavanje koncesija na javnim cestama.
Iz svega navedenog slijedi da je koncesioniranje javnih cesta uređeno ZoK-om, da su posebna pitanja koja se odnose na javne ceste uređena i ZoC-om, te da je sukladno općim pravilima ZoK-a pri uređenju posebnih pitanja koncesija na javnim cestama ZoC-om dopušteno zabraniti izdavanje koncesija na javnim cestama.«
48. Polazeći od tih navoda Organizacijskog odbora, Ustavni sud utvrđuje da je cjelokupni prijedlog ZDIZoC-a postavljen na pogrešnim ustavnim osnovama. Naime, pogrešno je stajalište, od kojeg polazi cjelokupna referendumska inicijativa, da u hrvatskom pozitivnom pravu javne ceste imaju status dobra od interesa za Republiku Hrvatsku u smislu članka 52. Ustava, koji glasi:
»Članak 52.
More,