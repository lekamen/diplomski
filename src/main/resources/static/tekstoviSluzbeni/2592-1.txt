 zapovjedništvom vojne osobe i ima vojnu posadu
17. tanker označava brod namijenjen za prijevoz tekućih tereta ili plinova u razlivenom stanju u tankovima
18. tehnički plovni objekt označava svaki brod, sa ili bez mehaničkog poriva koji je namijenjen za obavljanje tehničkih radova (bager, dizalica, jaružalo, klapeta, teglenica, plutajuća i plovna platforma ili drugi pokretni odobalni objekt za istraživanje i eksploataciju podmorja i sl.)
19. teretni brod označava svaki brod namijenjen za prijevoz tereta sa ili bez mehaničkog poriva
20. znanstvenoistraživački brod označava brod namijenjen isključivo za znanstvena ili tehnološka istraživanja ili iskorištavanje mora, morskog dna ili njegova podzemlja, opremljen opremom i uređajima za tu namjenu, kao i smještajem za posebno osoblje.
Obveznici plaćanja
Članak 3.
(1) Obveznici plaćanja naknade su plovni objekti od dana kada uplove u luku ili doplove na sidrište u unutarnjim morskim vodama ili teritorijalnom moru Republike Hrvatske.
(2) Za plovne objekte hrvatske državne pripadnosti obveza plaćanja naknade počinje teći od dana upisa u upisnik plovnih objekata, te prestaje od dana brisanja plovnih objekata iz upisnika plovnih objekata.
(3) Iznimno od odredbe stavka 2. ovog članka plovni objekti hrvatske državne pripadnosti koji ne plove unutarnjim morskim vodama i teritorijalnim morem Republike Hrvatske nisu obveznici plaćanja naknade.
Osnovica za obračun naknade
Članak 4.
(1) Osnovica za obračun naknade je bruto tonaža (BT) plovnog objekta u skladu s odredbama Međunarodne konvencije o baždarenju brodova, 1969 (»Narodne novine – Međunarodni ugovori« broj 1/92) kako je naznačena u brodskoj svjedodžbi odnosno drugoj odgovarajućoj ispravi plovnog objekta i vremensko razdoblje boravka plovnog objekta u unutarnjim morskim vodama i teritorijalnom moru Republike Hrvatske od 30 dana (mjesečna naknada) odnosno 12 mjeseci (godišnja naknada).
(2) Ukoliko brodska svjedodžba, odnosno druga odgovarajuća isprava iz stavka 1. ovog članka nije dostupna, kao osnovica za obračun naknade mjerodavna je bruto tonaža kako je naznačena u Hrvatskom integriranom pomorskom informacijskom sustavu (u daljnjem tekstu: CIMIS) odnosno upisniku plovnih objekata hrvatske državne pripadnosti.
(3) Iznimno od odredbe stavka 1. ovog članka, ukoliko plovni objekt u brodskoj svjedodžbi odnosno drugoj odgovarajućoj ispravi nema izraženu bruto tonažu, za plovne objekte bez vlastitoga pogona kao osnovica za obračun naknade uzima se ukupna nosivost (DWT), a za tegljače svaki indicirani kilovat (kW).
(4) Iznimno od odredbe stavka 1. ovog članka brodu kojem nije utvrđena ili se ne utvrđuje bruto tonaža (BT) sukladno Međunarodnoj konvenciji o baždarenju brodova, 1969 ili u skladu s pravilima za baždarenje pomorskih brodova, kao osnovica za obračun naknade uzima se bruto registarska tonaža (BRT).
Visina naknade
Članak 5.
(1) Visina naknade obračunava se prema Tarifi.
(2) Visinu naknade obračunava Plovput na način da osnovicu za obračun plovnog objekta pomnoži s pripadajućim koeficijentom naknade prikazanim u Tarifi za taj plovni objekt.
(3) Koeficijent naknade utvrđuje se za 30 dana i za 12 mjeseci.
Članak 6.
(1) Plovni objekt plaća mjesečnu ili godišnju naknadu prema svom odabiru, osim ako odredbama ovoga Pravilnika nije drugačije određeno.
(2) Mjesečna naknada plaća se za nedjeljivo razdoblje od 30 dana od dana kada plovni objekt uplovi u luku ili doplovi na sidrište unutarnjih morskih voda ili teritorijalnog mora Republike Hrvatske.
(3) Godišnja naknada plaća se za nedjeljivo razdoblje od 12 mjeseci od dana kada plovni objekt uplovi u luku ili doplovi na sidrište unutarnjih morskih voda ili teritorijalnog mora Republike Hrvatske.
(4) Mjesečnu naknadu iz stavka 2. ovog članka vlasnik, brodar, agent ili druga osoba koja zastupa vlasnika odnosno brodara dužan je platiti u roku od 15 dana od dana ispostavljanja računa.
(5) Godišnju naknadu iz stavka 3. ovog članka vlasnik, brodar, agent ili druga osoba koja zastupa vlasnika odnosno 