 u pogledu zaprijećenih kazni (‘the principle that the more lenient law should apply both as regards the definition of the offence and the sanctions imposed’), nacionalni sudovi primijenili su novi članak 333. Kaznenog zakona za izricanje kazni tako da je ta odredba umanjila kažnjivost djela za koje je gospodin G. bio optužen s teškog djela (zločina – crime) na manje teško djelo (delikt – délit) (...). Njegova primjena, doduše retroaktivna, djelovala je, prema tome, u korist podnositelja zahtjeva.
27. Zaključno, nije došlo do povrede članka 7. stavka. 1. (čl. 7.-1.) Konvencije.«
Postoje i mišljenja da su ta dva citirana načela, sadržana u presudama Kokkinakis protiv Grčke (1993.) i G. protiv Francuske (1995.), »duboko ukorijenjena u staroj izreci (adage) in dubio pro reo, unatoč činjenici što Sud nije razmatrao tu izreku pod člankom 7. Konvencije« (izdvojeno mišljenje suca Popovića uz presudu ESLJP-a u predmetu velikog vijeća Achour protiv Francuske od 29. ožujka 2006., zahtjev br. 67335/01, str. 21.).
45.2. Konačno, ESLJP je u predmetu Scoppola protiv Italije (br. 2) (presuda, veliko vijeće, 17. rujna 2009. zahtjev br. 10249/03) napustio pravno stajalište Komisije iz 1978. godine. Zauzeo je novo, prema kojem članak 7. stavak 1. Konvencije treba interpretirati kao pravilo o dopuštenosti retroaktivne primjene blažeg zakona, čime je praksa ESLJP-a u tom pitanju postala primjenjiva i u hrvatskom pravu. Mjerodavni dijelovi te presude glase:
»107. Doduše, članak 7. Konvencije ne spominje izrijekom obvezu država ugovornica da priznaju u korist optuženika promjene u zakonu nakon što je kazneno djelo počinjeno. ...
108. ... Sud primjećuje da obveza primijeniti, između nekoliko kaznenih zakona, onaj kojega su odredbe najpovoljnije za optuženika, predstavlja pojašnjenje pravila o sukcesiji kaznenih zakona, što je u skladu s drugim esencijalnim elementom članka 7., naime s predvidljivošću kazni.
109. ... Sud zauzima stajalište da je nužno odstupiti od sudske prakse koju je utvrdila Komisija u predmetu X. protiv Njemačke i utvrditi da članak 7. stavak 1. Konvencije jamči ne samo načelo zabrane retroaktivnosti strožih kaznenih zakona (the principle of non-retrospectiveness of more stringent criminal laws), nego također, i implicitno, načelo retroaktivnosti blažeg kaznenog zakona (the principle of retrospectiveness of the more lenient criminal law). To načelo je utjelovljeno u pravilu da kad postoje razlike između kaznenog zakona koji je bio na snazi u vrijeme počinjenja kaznenog djela i kasnijih kaznenih zakona koji su doneseni prije no što je donesena pravomoćna presuda, sudovi moraju primjenjivati zakon kojega su odredbe najpovoljnije za okrivljenika.«
45.3. ESLJP se pozvao na presudu Scoppola protiv Italije (br. 2) (2009.) i u novijoj presudi Maktouf i Damjanović protiv Bosne i Hercegovine (presuda, veliko vijeće, 18. srpnja 2013., zahtjevi br. 2312/08 i 34179/08). U okvirima članka 7. stavka 1. Konvencije, ESLJP je ispitivao »jesu li domaći sudovi primijenili zakon čije su odredbe najpovoljnije za optuženika«, pri čemu se pitanje »mora ocjenjivati za svaki predmet pojedinačno, uzimajući u obzir konkretne okolnosti svakog slučaja« (§ 65.). Relevantna razmatranja o problemu retroaktivnosti blažeg zakona (more lenient penal law – lex mitior) sadržana su i u izdvojenom mišljenju suglasnom s presudom Maktouf i Damjanović protiv Bosne i Hercegovine (2013.) suca Pinta de Albuquerqua, kojem se pridružio sudac Vučinić (str. 39. presude).
46. Pretpostavka za primjenu pravila blažeg zakona jest da između zakona koji je bio na snazi u vrijeme kad je kazneno djelo počinjeno i njegovih kasnijih izmjena odnosno kasnijeg novog zakona ili kasnijih novih zakona postoji pravni kontinuitet kaznenog djela. Članak 3. stavak 2. KZ-a/11 u tom je smislu propisao da ako se zakon nakon počinjenja kaznenog djela, a prije donošenja pravomoćne presude, izmijeni jednom ili više puta, pa se u novom zakonu ili zakonima izmijeni naziv ili opis tog kaznenog djela, sud