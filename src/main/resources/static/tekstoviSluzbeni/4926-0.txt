108 23.11.2016 Zaključak Vlade Republike Hrvatske klasa: 022-03/16-07/372 urbroj: 50301-25/05-16-2 od 17. studenoga 2016.
VLADA REPUBLIKE HRVATSKE
2275
Na temelju članka 31. stavka 3. Zakona o Vladi Republike Hrvatske (»Narodne novine«, br. 150/11, 119/14 i 93/16), Vlada Republike Hrvatske je na sjednici održanoj 17. studenoga 2016. godine donijela
ZAKLJUČAK
1. Zadužuju se Ministarstvo mora, prometa i infrastrukture, Ministarstvo graditeljstva i prostornoga uređenja, Ministarstvo zaštite okoliša i energetike, Ministarstvo državne imovine, Ministarstvo regionalnoga razvoja i fondova Europske unije da u suradnji s Gradom Vukovarom, Hrvatskim vodama, te društvima Hrvatske ceste d.o.o. i Hrvatska elektroprivreda d.d., u okviru svojih nadležnosti osiguraju pripremu izrade Programa obnove komunalne i elektroenergetske infrastrukture Grada Vukovara, za razdoblje od 2017. do 2021. godine.
2. Za koordinaciju svih aktivnosti i dionika iz točke 1. ovoga Zaključka određuje se Ministarstvo mora, prometa i infrastrukture.
3. Zadužuju se sva tijela iz točke 1. ovoga Zaključka da u okviru svojih nadležnosti planiraju potrebna sredstva za izradu i provedbu predloženog Programa u svojim financijskim planovima za naredno razdoblje.
4. U svrhu provođenja ovoga Zaključka potpisat će se Sporazum o međusobnoj suradnji na pripremi Programa iz točke 1. ovoga Zaključka.
5. Zadužuje se Ministarstvo mora, prometa i infrastrukture da, na odgovarajući način, izvijesti ministarstva i pravne osobe iz točke 1. ovoga Zaključka.
6. Ovaj Zaključak objavit će se u »Narodnim novinama«.
Klasa: 022-03/16-07/372 Urbroj: 50301-25/05-16-2 Zagreb, 17. studenoga 2016.
Predsjednik mr. sc. Andrej Plenković, v. r.
