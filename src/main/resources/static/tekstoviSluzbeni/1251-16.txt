 ili
c) nije omogućeno obavljanje inspekcijskog nadzora tijekom normalnih radnih sati nakon dvije uzastopne pisane obavijesti o namjeravanoj inspekciji dostavljene organizaciji.
(2) Agencija će organizaciji za osposobljavanje izdati nalaz razine 2 za sve ostale utvrđene nesukladnosti.
(3) Ako je organizaciji za osposobljavanje izdan nalaz razine 1, Agencija će oduzeti ili privremeno oduzeti Potvrdu o odobrenju.
(4) Nakon zaprimanja nalaza razine 2, a u svrhu kontinuiranog održavanja valjanosti Potvrde o odobrenju, organizacija za osposobljavanje mora u roku definiranom od strane Agencije:
a) izvršiti analizu uzroka nalaza,
b) predložiti odgovarajuće korektivne aktivnosti za otklanjanje i sprečavanje ponovnog pojavljivanja predmetnog nalaza,
c) ishoditi odobrenje predloženih korektivnih aktivnosti, i
d) provesti odobrene korektivne aktivnosti.
(5) Rok za otklanjanje nalaza razine 2 ne smije biti duži od 3 mjeseca.
(6) Iznimno od stavka 5. ovoga članka Agencija može, na zahtjev i uz prihvatljivo obrazloženje organizacije za osposobljavanje, jednom produžiti rok za otklanjanje nalaza za najduže 3 mjeseca.
(7) Nalaz razine 2 postaje nalaz razine 1 ako organizacija za osposobljavanje u definiranom roku ne provede korektivne aktivnosti.
DIO ŠESTI PRIJELAZNE I ZAVRŠNE ODREDBE
Prijelazne odredbe
Članak 90.
(1) Dozvola padobranca izdana prije stupanja na snagu Pravilnika o padobranstvu (»Narodne novine«, broj 11/12) bit će zamijenjena za kategoriju dozvole ovisno o dokazima ispunjavanja uvjeta za stjecanje kategorije dozvole sukladno odredbama ovoga Pravilnika.
(2) Ovlaštenja padobranca izdana u skladu s Pravilnikom o padobranstvu (»Narodne novine«, broj 11/12) i Pravilnikom o padobranstvu (»Narodne novine«, broj 110/14) valjana su do datuma isteka valjanosti.
(3) Valjano ovlaštenje paker padobrana, izdano u skladu s Pravilnikom o padobranstvu (»Narodne novine«, broj 11/12), može se zamijeniti u ovlaštenje stariji paker padobrana u skladu s ovim Pravilnikom dostavom dokaza o obavljenom osposobljavanju u organizaciji za osposobljavanje prema programu razlika koji je odobrila Agencija.
(4) Osposobljavanje provedeno u skladu s Pravilnikom o padobranstvu (»Narodne novine«, broj 11/12) smatra se provedenim u skladu s ovim Pravilnikom ako je završeno u razdoblju od 12 mjeseci od datuma stupanja na snagu ovoga Pravilnika.
(5) Osposobljavanje provedeno u skladu s Pravilnikom o padobranstvu (»Narodne novine«, broj 110/14) smatra se provedenim u skladu s ovim Pravilnikom.
(6) Ispit za stjecanje dozvole i ovlaštenja u skladu s Pravilnikom o padobranstvu (»Narodne novine«, broj 11/12) i Pravilnikom o padobranstvu (»Narodne novine«, broj 110/14) smatra se provedenim u skladu s ovim Pravilnikom ako se položi u razdoblju od 12 mjeseci od datuma stupanja na snagu ovoga Pravilnika.
(7) Zahtjevi za polaganje ispita za stjecanje dozvola i ovlaštenja u skladu s Pravilnikom o padobranstvu (»Narodne novine«, broj 11/12) i Pravilnikom o padobranstvu (»Narodne novine«, broj 110/14) koji nisu riješeni do stupanja na snagu ovoga Pravilnika, riješit će se u skladu s ovim Pravilnikom.
(8) Organizacije za osposobljavanje odobrene u skladu s odredbama Pravilnika o uvjetima kojima moraju udovoljavati pravne osobe koje obavljaju stručno osposobljavanje zrakoplovnog osoblja – pilota zrakoplovno – sportske letjelice (»Narodne novine«, broj 49/06) smiju provoditi osposobljavanje najduže 12 mjeseci od datuma stupanja na snagu ovoga Pravilnika.
(9) Potvrda o odobrenju organizacije za osposobljavanje izdana u skladu s odredbama Pravilnika o uvjetima kojima moraju udovoljavati poduzetnici koji obavljaju stručno osposobljavanje zrakoplovnog osoblja (»Narodne novine«, broj 78/14) smatra se izdanom u skladu s ovim Pravilnikom.
(10) Zahtjevi za izdavanje potvrde o odobrenju organizacije za osposobljavanje u skladu s odredbama Pravilnika o uvjetima kojima moraju udovoljavati poduzetnici koji obavljaju stručno osposobljavanje zrakoplovnog osoblja (»Narodne novine«, broj 78/14)