 osobe, odnosno 135.000,00 kuna za zapošljavanje tri osobe, a nepovratna je ukoliko poslodavac osobu za čije je zapošljavanje ostvario potporu zadrži u radnom odnosu sukladno ugovorom preuzetim obvezama.
Ukoliko poslodavac kojem je odobreno korištenje potpore za zapošljavanje osobe iz ciljne skupine, a kojoj je u međuvremenu iz opravdanih razloga prekinut ugovor o radu kod tog poslodavca (što je poslodavac dužan pisanim putem obrazložiti i dokazati), u slučaju kada u evidenciji nezaposlenih osoba Hrvatskog zavoda za zapošljavanje ne postoji druga osoba odgovarajućih kvalifikacija s utvrđenim statusom osobe iz ciljne skupine koju bi mogao zaposliti kao zamjenu za prvotno zaposlenu osobu iz ciljne skupine, o čemu mora dostaviti odgovarajuću potvrdu Hrvatskog zavoda za zapošljavanje, iznimno može biti odobreno zapošljavanje nezaposlenog djeteta hrvatskog ratnog vojnog invalida ili nezaposlenog djeteta dragovoljca iz Domovinskog rata s potrebnim kvalifikacijama, a u cilju ispunjavanja preuzetih ugovornih obveza.
Za potporu mogu kandidirati obrti i mala trgovačka društva s do 50 zaposlenih, te obiteljska poljoprivredna gospodarstva i zadruge.
Prednost pri rješavanju imaju poslodavci koji su ujedno i sami hrvatski branitelji, odnosno članovi obitelji smrtno stradalih, zatočenih ili nestalih hrvatskih branitelja.
9.1.4. Mjera potpore radu zadruga hrvatskih branitelja
U cilju olakšavanja pristupa tržištu rada i povećanja zapošljivosti osoba iz ciljne skupine, Ministarstvo branitelja može registriranim zadrugama hrvatskih branitelja koje kvalitetnim poslovnim planom i brojem zadrugara s utvrđenim statusom osoba iz ciljne skupine ispunjavaju postavljene kriterije odobriti korištenje novčane potpore u iznosu 150.000,00 kuna, kako bi njeni članovi kroz rad u zadruzi mogli organizirano obavljati svoje djelatnosti. Zadruga kao jedan od subjekata malog gospodarstva omogućava zajedničko nastupanje svojih članova na tržištu, kao i zajedničko korištenje zadružnih resursa i kapaciteta potrebnih za proizvodnju i pružanje usluga.
Da bi zadruga brojem svojih članova s utvrđenim statusom osoba iz ciljne skupine ispunila kriterije potrebne za korištenje ove mjere, u zadruzi mora aktivno djelovati najmanje 12 članova, od čega njih 8 ujedno ima utvrđen status hrvatskog branitelja ili djeteta smrtno stradalog, zatočenog ili nestalog hrvatskog branitelja. Pri donošenju konačne odluke o mogućnosti korištenja Mjere potpore radu zadruga hrvatskih branitelja uzima se u obzir i mišljenje Referalnog centra, nakon izvršenog obilaska zadruge na terenu. Zadruge hrvatskih branitelja mogu koristiti ovu mjeru isključivo ukoliko nisu prethodnih godina koristile mjere Ministarstva branitelja namijenjene poticanju osnivanja zadruga i potpore radu zadruga hrvatskih branitelja u sklopu Programa koji su se provodili u prethodnom razdoblju.
Zadruge koje se bave ekološkom proizvodnjom te posjeduju potrebne certifikate imaju prednost pri rješavanju zahtjeva te im se u slučaju pozitivnog rješavanja zahtjeva odobrava do 20% veći iznos potpore u odnosu na propisanu za Mjeru potpore radu braniteljskih zadruga.
Osim zadruga koje se bave ekološkom proizvodnjom, posebna pozornost posvetit će se i zadrugama koje su orijentirane prema socijalnom poduzetništvu, te će po donošenju strateških dokumenata koji uređuju područje socijalnog poduzetništva na razini Republike Hrvatske i postavljanja jasnih kriterija kojima se vrednuju socijalno-poduzetničke aktivnosti, Ministarstvo branitelja u svojim provedbenim aktima i javnim pozivima urediti mogućnost davanja prednosti takvim zadrugama.
9.1.5. Mjera sufinanciranja projekata zadruga hrvatskih branitelja ugovorenih u okviru programa Europske unije
Ministarstvo branitelja može sufinancirati projekte zadruga hrvatskih branitelja ugovorene u okviru programa Europske unije, a predviđene za financiranje sredstvima iz pretpristupnih i drugih EU fondova, pri čemu zadruga za prijavljeni projekt može ostvariti iznos potpore do najviše 100.000,00