utvrđena mogućnost učenja toga stranog jezika kao prvoga stranog jezika.
(2) Provjeru znanja iz stavka 1. ovoga članka provodi stručno povjerenstvo srednje škole u koju se kandidat upisuje, o čemu sastavlja zapisnik.
(3) Provjeru znanja iz stavka 1. ovoga članka kandidat polaže u jednoj školi i rezultati provjere vrijede za prijavu u druge škole koje uvjetuju znanje istoga stranog jezika.
Članak 5.
(1) Elementi i kriteriji za upis kandidata u I. razred srednje škole propisani ovim pravilnikom koriste se i za upis u međunarodne programe.
(2) Troškove školovanja u međunarodnim programima donosi školski odbor uz suglasnost osnivača.
(3) Za upis u međunarodne programe može se provoditi provjera znanja koju propisuje i provodi škola.
(4) Provjera znanja iz stavka 3. ovoga članka nije eliminacijska.
II. ELEMENTI VREDNOVANJA
Članak 6.
Za upis u I. razred srednje škole prijavljenom kandidatu vrednuju se i boduju zajednički, dodatan i poseban element.
III. ZAJEDNIČKI ELEMENT VREDNOVANJA KANDIDATA
Članak 7.
(1) Zajednički element vrednovanja za upis kandidata u sve srednjoškolske programe obrazovanja čine prosjeci zaključnih ocjena iz svih nastavnih predmeta na dvije decimale u posljednja četiri razreda osnovnog obrazovanja.
Na takav način moguće je steći najviše 20 bodova.
(2) Za upis kandidata u programe obrazovanja za stjecanje strukovne kvalifikacije u trajanju manjem od tri godine vrednuje se zajednički element iz stavka 1. ovoga članka.
(3) Za upis kandidata u programe za stjecanje strukovne kvalifikacije u trajanju od najmanje tri godine i programe obrazovanja za vezane obrte, uz element iz stavka 1. ovoga članka, vrednuju se i zaključne ocjene u posljednja dva razreda osnovnog obrazovanja iz nastavnih predmeta: Hrvatski jezik, Matematika i prvi strani jezik.
Na takav način moguće je steći najviše 50 bodova.
(4) Za upis kandidata u gimnazijske programe i programe obrazovanja za stjecanje strukovne kvalifikacije u trajanju od najmanje četiri godine, uz element iz stavka 1. ovoga članka vrednuju se i zaključne ocjene u posljednja dva razreda osnovnog obrazovanja iz nastavnih predmeta: Hrvatski jezik, Matematika i prvi strani jezik te triju nastavnih predmeta važnih za nastavak obrazovanja u pojedinim programima obrazovanja od kojih su dva propisana Popisom predmeta posebno važnih za upis koji je sastavni dio ovog Pravilnika, a jedan samostalno određuje srednja škola od obveznih nastavnih predmeta koji se uče u osnovnoj školi. Za programe koji se provode na jeziku i pismu nacionalnih manjina to je, u pravilu, nastavni predmet iz jezika nacionalne manjine (materinski jezik).
Na takav način moguće je steći najviše 80 bodova.
(5) U slučaju da kandidatu u svjedodžbama za posljednje četiri godine osnovnog obrazovanja nije upisana ocjena iz nekog od nastavnih predmeta koji su značajni za prijavu za upis, za utvrđivanje broja bodova iz toga nastavnoga predmeta koristi se prosjek svih zaključnih ocjena na dvije decimale u posljednja četiri razreda osnovnog obrazovanja.
IV. DODATNI ELEMENT VREDNOVANJA KANDIDATA
Članak 8.
(1) Dodatni element vrednovanja čine sposobnosti, darovitosti i znanja kandidata.
(2) Sposobnosti, darovitosti i znanja kandidata dokazuju se i vrednuju:
– na osnovi provjere (ispitivanja) posebnih znanja, vještina, sposobnosti i darovitosti;
– na osnovi rezultata postignutih na natjecanjima u znanju;
– na osnovi rezultata postignutih na natjecanjima školskih sportskih društava.
Provjera posebnih znanja kandidata
Članak 9.
(1) Srednje škole mogu, u opravdanim slučajevima, provoditi provjere posebnih znanja iz nastavnih predmeta posebno važnih za upis kandidata u pojedini program obrazovanja.
(2) Provjeru posebnih znanja iz stavka 1. ovoga članka mogu provoditi samo one škole koje su u prethodnoj školskoj godini temeljem ostalih elemenata vrednovanja, a koji isključuju izravan upis, upisale kandidate s ukupnim brojem bodova u rasponu od 4% maksimalnog broja mogućih bodova.
(3) Za provedbu provjere iz stavka 1. ovoga članka