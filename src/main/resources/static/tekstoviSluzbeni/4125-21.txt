 zahtjeva za povrat njezinog dijela oduzetih poslovnih prostora.
69. Štoviše, svi podnositelji su u toku cijelog (obnovljenog) postupka izražavali svoje brojne sumnje u vjerodostojnost rješenja o nasljeđivanju iza pok. Olge Žerjav od 25. studenoga 1975. Tvrdili su da je predmet tog (navodnog) ostavinskog postupka bio stan koji je pok. Olga Žerjav prethodno već prodala trećoj osobi, pa nije ni mogao biti predmet nasljeđivanja.
Konkretno, u prethodnom očitovanju podnositeljica navedeno je da nakon smrti Olge Žerjav djeca odnosno unuci nisu sudjelovali u ostavinskom postupku 1975. godine jer su znali da ona nema imovine. Olga Žerjav je stan koji je navodno nasljedio Miroslav Rabatić već ranije prodala Dragici Borovec, koja se u stan odmah po kupoprodaji i uselila, te se naknadno upisala i kao vlasnica.
70. S tim u vezi treba primijetiti i to, da rješenje o nasljeđivanju iza pok. Olge Žerjav Općinskog suda u Zagrebu broj: XIX-O-2720/75 od 25. studenoga 1975. (u kojem je kao jedini zakonski nasljednik iza pok. Olge Žerjav proglašen brat Miroslav Rabatić) nikada nije upisano u zemljišne knjige, iako je doneseno 35 godina prije donošenja osporenog prvostupanjskog rješenja/2010.
71. Imajući u vidu i zaključak ODO-a Zagreb broj: DOK-649/00 od 1. kolovoza 2003. iz kojega za podnositeljice proizlazi da »ne postoje dokazi, pa čak niti zatvoreni krug indicija na temelju kojih bi se moglo utvrditi da su znale da je Margareta Žerjav bila prava majka Ivana Žerjava i Vere Žerjav njihove majke« i da nisu dovele u zabludu Općinski sud u Zagrebu prilikom donošenja rješenja o nasljeđivanju iza pok. Olge Žerjav od 23. lipnja 1997., proizlazi da su rješenjem o povratu/1998 podnositeljice Jasna Crkvenčić Bojić i Željka Guttman stekle vlasništvo poslovnih prostora, svaka u 1/4 dijela, u dobroj vjeri, odnosno u punom uvjerenju da je Olga Žerjav (prijašnja vlasnica) njihova baka, a u to su uvjerene i danas.
Iz toga proizlazi i to da podnositeljice Jasna Crkvenčić Bojić i Željka Guttman nisu mogle predvidjeti ni pravnu ni faktičnu mogućnost poništenja pravomoćnog rješenja o povratu/1998 zbog toga što prijašnja vlasnica Olga Žerjav ne bi bila njihova baka.
72. Polazeći od pravnih stajališta ESLJP-a koje je u svojoj dosadašnjoj praksi i sam prihvatio, Ustavni sud zaključno ocjenjuje da su u konkretnom slučaju podnositeljice imale legitimno očekivanje da rješenje o povratu/1998, na temelju kojeg su postale zemljišnoknjižne vlasnice (i) spornog suvlasničkog dijela/O.Ž., naknadno neće biti dirano zbog razloga vezanih uz njihovo srodstvo s Olgom Žerjav. Naime, to je očekivanje bilo utemeljeno na razumno opravdanom povjerenju u konačni i pravomoćni upravni akt koji je imao valjanu pravnu osnovu i prošao je više zakonom predviđenih nadzornih postupaka, a koji je bio vjerodostojni izraz njihova nespornog uvjerenja da je njihova majka zakonita nasljednica Olge Žerjav, njihove bake, pa nije postojala ni stvarna ni pravna mogućnost da podnositeljice predvide naknadno poništenje tog upravnog akta zbog toga što prijašnja vlasnica Olga Žerjav ne bi bila njihova baka.
Stoga je njihov zahtjev za povrat poslovnih prostora u pripadajućem dijelu vlasničkog udjela prijašnje vlasnice Olge Žerjav bio dostatno ustanovljen, a time i provediv, što ga kvalificira kao imovinu/vlasništvo u smislu članka 48. stavka 1. Ustava i članka 1. Protokola br. 1 uz Konvenciju.
73. Ustavni sud zaključuje da je navedeno legitimno očekivanje samo po sebi konstitutivno za vlasništvo podnositeljica Jasne Crkvenčić Bojić i Željke Guttman na spornom suvlasničkom dijelu/O.Ž., zbog čega im se ono mora priznati.
Stoga je u konkretnom slučaju rješenje o povratu/1998 (i) u odnosu na sporni suvlasnički dio/O.Ž. postalo sastavni dio imovine podnositeljica Jasne Crkvenčić Bojić i Željke Guttman koje potpada pod jamstvo članka 48. stavka 1. Ustava i članka 1. Protokola br. 1 uz Konvenciju.
b) Je li osporenim pravomoćnim rješenjem o povratu/2010 došlo do miješanja u ustavno pravo podnositeljica zaštićeno