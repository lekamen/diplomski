 na koji se nadležna tijela mogu pozvati kao na pravnu osnovu za trajno oduzimanje imovine u korist države.
26. Ustavni sud ponavlja da je njegova nadležnost ograničena kad je riječ o tumačenju i primjeni mjerodavnog prava od nadležnih tijela državne i javne vlasti, osobito sudove. Članak 115. stavak 3. Ustava propisuje da sudovi sude na temelju Ustava, zakona, međunarodnih ugovora i drugih važećih izvora prava, a da Ustavni sud »odlučuje povodom ustavnih tužbi protiv pojedinačnih odluka državnih tijela ... kad su tim odlukama povrijeđena ljudska prava i temeljne slobode (članak 125. alineja 4. Ustava). Prema tome, uloga Ustavnog suda ograničena je na ispitivanje jesu li učinci tumačenja odnosno primjene prava, koje su dali sudovi ili druga tijela državne i javne vlasti, suglasni s Ustavom i jesu li u konkretnom slučaju doveli do povrede ustavnih prava podnositelja ustavne tužbe.
U tim okvirima, Ustavni sud primjećuje da u konkretnom slučaju nadležni sudovi nisu ni pokušali sagledati učinke svoga tumačenja odnosno primjene mjerodavnog prava na osobnu situaciju podnositelja u svjetlu ustavnog i konvencijskog jamstva zaštite vlasništva.
Neovisno o jasnom i nedvojbenom općem interesu države da kontrolira korištenje ilegalno uvezenih vozila, osporenom mjerom podnositelju je nametnut prekomjerni teret jer mu vozilo nije vraćeno u posjed, a za njegovo oduzimanje nije dobio ni naknadu štete, unatoč tome što je vozilo kupio u dobroj vjeri i što sam nije sudjelovao u nezakonitim aktivnostima. Suprotno tome, država se u konkretnoj situaciji pojavila u dvije uloge: kao čuvar općeg interesa zbog kojeg je podnositelju vozilo oduzela, a istodobno i kao krajnji korisnik tog istog vozila. Proizlazi da je od oduzimanja podnositeljeva vozila na kraju jedinu korist imala sama država koja je podnositeljevo vozilo zadržala u posjedu i pretvorila ga u svoje vlasništvo (v. točku 11. obrazloženja ove odluke), a da podnositelju za to nije priznala nikakvu novčanu naknadu. Stoga je u ovom slučaju bila riječ o konfiskaciji podnositeljeve imovine.
26.1. Čini se da je mjera konfiskacije podnositeljeve imovine bila isključivi rezultat sudskog pristupa tumačenju mjerodavnih zakonskih normi. Nadležni sudovi zasnovali su svoje presude na članku 357. stavku 1. CZ-a, koji je nalagao obvezu obligatornog oduzimanja robe ako je ona bila predmet prekršaja i ako je prekršaj učinio vlasnik te robe (»učinitelj prekršaja«), koje pretpostavke nisu postojale u konkretnom slučaju (ovdje je podnositelj bio vlasnik vozila, ali ne i počinitelj carinskog prekršaja). S obzirom na takvo stanje stvari, sudovi su taj članak povezali s člankom 360. stavkom 1. CZ-a koji je propisivao da se roba koja je predmet dotičnog prekršaja koji je učinila treća osoba može oduzeti i kada nije vlasništvo učinitelja prekršaja (v. presudu Vrhovnog suda u točki 15. obrazloženja ove odluke).
S obzirom na opisani normativni okvir i njegovu primjenu u konkretnom slučaju, a polazeći od okolnosti slučaja (posebno od toga da je podnositelj kupio vozilo u dobroj vjeri, da postoji pravomoćno utvrđenje kako je počinitelj prekršaja ostao nepoznat pa ne postoji mogućnost naknade štete od njega, te da postoji pravomoćni sudski nalog za vraćanje vozila podnositelju), te osobito od zahtjeva koji proizlaze iz ustavnog i konvencijskog jamstva zaštite vlasništva, Ustavni sud primjećuje da se članak 360. stavak 1. CZ-a mogao protumačiti i na drugačiji način od onog kako su to učinili sudovi (to jest kao zakonski obligatornu obvezu oduzimanja vozila od podnositelja kao njegovog vlasnika i ne-počinitelja carinskog prekršaja). Naime, glagol »može« iz članka 360. stavka 1. CZ-a jasno je upućivao da se vozilo, kao predmet prekršaja koji je učinila nepoznata treća osoba, moglo, ali i nije moralo oduzeti podnositelju ustavne tužbe. Drugim riječima, zakonodavac je nadležnim tijelima ostavio slobodu u primjeni mjere oduzimanja iz članka 360. stavka 1. CZ-a, upućujući ih na potrebu procjene okolnosti svakog pojedinog