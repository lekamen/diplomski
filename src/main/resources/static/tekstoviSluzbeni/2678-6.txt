 zglobova udova, amputacije udova ili njihovih važnijih dijelova (šaka, prsti ruke, stopalo), habitualna luksacija velikih zglobova koja se ne može operativno riješiti, druge posljedice ozljeda, bolesti ili operacija mišićno-koštanog sustava popraćene trajnim poremećajem mišićne snage, pokretljivosti, koordinacije i ravnoteže i drugih funkcija koje se ne mogu terapijski riješiti, a od važnosti su za zdravstvenu sposobnost na plovilu,
n) amputacije ili prirođeni defekti udova ili njihovih važnijih dijelova, čak i uz nadoknadu protetskim pomagalima,
o) zloćudne novotvorine, osim onih bez znakova recidiva nakon uspješno provedene terapije i bez trajnih sekundarnih duševnih poremećaja,
p) trajne funkcionalne posljedice uzrokovane drugim bolestima.
Privremene zapreke za rad na plovilu
Članak 18.
Privremenom zaprekom za rad na plovilu kod zdravstvenih pregleda iz članka 5. ovoga Pravilnika smatraju se sve akutne i kronične bolesti, te ozljede koje uzrokuju privremenu nesposobnost za rad i zahtijevaju ambulantno ili bolničko liječenje, rehabilitaciju, kućnu njegu, nadzor, izolaciju ili kiruršku intervenciju, a osobito:
a) crijevne zarazne bolesti ili njihovo kliconoštvo, aktivna tuberkuloza, spolno prenosive bolesti u zaraznom stadiju, sve druge zarazne bolesti koje se obvezno prijavljuju sukladno zakonu kojim se propisuje zaštita pučanstva od zaraznih bolesti,
b) sistemske mikoze, dermatofitije, piodermije, skabijes,
c) teži, odnosno simptomatski hemeroidi, varikokela, izraženiji varikoziteti, polipi nosne šupljine i glasnica, jače izražena devijacija nosnog septuma i deformacija nosne piramide sa smetnjama disanja, struma, izraženiji defekti zubala, odnosno višestruki karijes, asimptomatski ulkus pepticus prvih 6 mjeseci nakon gastroskopski utvrđenog cijeljenja i dijetalne terapije, analne i druge fistule, hernije trbušne šupljine, kamenci žučnih ili mokraćnih putova, izraženija i simptomatska hidrokela, teži odnosno simptomatski halux valgus, habitualna luksacija velikih zglobova, lezije meniska koljena,
d) trudnoća, od kraja 13. tjedna.
Vidne sposobnosti
Članak 19.
A) SLUŽBA PALUBE
Kod prethodnog zdravstvenog pregleda iz članka 1. ovoga Pravilnika, oštrina vida na daljinu sa ili bez korekcije, mora biti 0,5 ili bolja za svako oko odvojeno. Binokularna oštrina vida na daljinu mora biti 0,7 ili bolja. Ako je tako propisano, obvezno je nošenje naočala ili kontaktnih leća i posjedovanje rezervnih naočala ili kontaktnih leća.
Kod redovnih zdravstvenih pregleda i kod nadzornih zdravstvenih pregleda prilikom izdavanja ovlasti za određena zvanja na plovilu iz članka 1. ovoga Pravilnika, oštrina vida na daljinu sa ili bez korekcije mora biti 0,4 ili bolja za svako oko posebno. Binokularna oštrina vida na daljinu mora biti 0,5 ili bolja.
Članovi posade u službi palube i kandidati za upis u nautički smjer obrazovnih ustanova svih razina obrazovanja za brodarska zvanja moraju uredno raspoznavati boje.
Članovi posade u službi palube i kandidati za upis u nautički smjer obrazovnih ustanova svih razina obrazovanja za brodarska zvanja moraju imati uredan stereoskopski vid, i vidno polje te adaptaciju na tamu u granicama normale.
B) SLUŽBA STROJA
Kod prethodnog zdravstvenog pregleda iz članka 5. ovoga Pravilnika, oštrina vida na daljinu sa ili bez korekcije, mora biti 0,5 ili bolja za svako oko odvojeno. Binokularna oštrina vida na daljinu mora biti 0,7. Ako je tako propisano, obvezno je nošenje naočala ili kontaktnih leća i posjedovanje rezervnih naočala ili kontaktnih leća.
Kod redovnih zdravstvenih pregleda i kod nadzornih zdravstvenih pregleda prilikom izdavanja ovlasti za određena zvanja na plovilu, oštrina vida na daljinu sa ili bez korekcije mora biti 0,4 na svako oko odvojeno. Binokularna oštrina vida na daljinu mora biti 0,4 ili bolja.
Članovi posade u službi stroja i kandidati za upis u odgovarajući smjer obrazovnih ustanova svih razina obrazovanja za brodarska zvanja moraju uredno raspoznavati boje ili biti sigurni u svezi boja.