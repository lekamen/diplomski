 stajalištu ESLJP-a koje je iznio u predmetu Grkokatolička župa Sâmbăta Bihor protiv Rumunjske (Paroisse gréco-catholique Sâmbata Bihor contre la Roumanie, odluka od 25. svibnja 2004., zahtjev broj 48107/99), a koje glasi:
»Prigovori podneseni nakon proteka roka od šest mjeseci mogu biti ispitani samo ako čine konkretne aspekte inicijalnih prigovora podnesenih unutar roka ...«
35. Budući da je u dopuni ustavne tužbe od 21. siječnja 2015. podnositelj istaknuo potpuno nove prigovore o povredi prava na obranu uz branitelja, zajamčenog člankom 29. stavkom 2. alinejama 3. i 4. Ustava, koje do tada nije isticao u ustavnoj tužbi od 22. prosinca 2014., Ustavni sud utvrđuje da ti prigovori ne predstavljaju pojašnjenje ustavne tužbe podnesene u roku.
Iz navedenih razloga, na temelju članka 72. Ustavnog zakona, riješeno je kao u izreci rješenja.
VI. MJERODAVNO PRAVO
36. Članak 90. KZ-a/97 glasi:
»Ubojstvo
Članak 90.
Tko drugoga usmrti,
kaznit će se kaznom zatvora najmanje pet godina.«
37. Mjerodavni dio članka 33. KZ-a/97 glasi:
»Pokušaj
Članak 33.
(1) Tko s namjerom započne ostvarenje kaznenog djela, ali ga ne dovrši, kaznit će se za pokušaj kaznenog djela za koje se po zakonu može izreći kazna zatvora od pet godina ili teža kazna, a za pokušaj drugog kaznenog djela samo kad zakon izričito propisuje kažnjavanje i za pokušaj.
(2) Počinitelj koji je pokušao ostvarenje kaznenog djela kaznit će se kao da je djelo dovršeno, ali se može i blaže kazniti.
(...)«
38. Članak 42. KZ-a/97 glasi:
»Smanjena ubrojivost
Članak 42.
Počinitelj koji je u vrijeme počinjenja kaznenog djela zbog nekog stanja iz članka 40. stavka 2. ovog Zakona bio smanjeno ubrojiv u znatnoj mjeri, može se blaže kazniti, ako do smanjene ubrojivosti nije došlo samoskrivljeno.«
39. Mjerodavni dio članka 40. KZ-a/97 glasi:
»Neubrojivost
Članak 40.
(...)
(2) Neubrojiva je osoba koja u vrijeme ostvarenja zakonskih obilježja kaznenog djela nije bila u mogućnosti shvatiti značenje svojeg postupanja ili nije mogla vladati svojom voljom zbog duševne bolesti, privremene duševne poremećenosti, nedovoljnog duševnog razvitka ili neke druge teže duševne smetnje.«
VII. OCJENA USTAVNOG SUDA
A. PRAVA ZAJAMČENA ČLANKOM 29. USTAVA
40. Ustavni sud prvo podsjeća da je u odluci i rješenju broj: U-III-3304/2011 od 23. siječnja 2013. (»Narodne novine« broj 13/13.) istaknuo da se »pravičnost« u smislu članka 29. Ustava, slično »pravičnosti« u smislu članka 6. Konvencije, ne smije tumačiti kao »materijalna« jer je njezina narav isključivo »postupovna« ili »procesna«. Postupovna ili procesna povreda u smislu članka 29. Ustava i članka 6. Konvencije koju učine sudovi tijekom kaznenog postupka ima, dakle, samostalnu pravnu narav i ne ovisi o utvrđenju krivnje ili nedužnosti pojedinca.
To znači da Ustavni sud, slično ESLJP-u na međunarodnoj razini, nije sud trećeg ili četvrtog stupnja i ne odlučuje meritorno o sumnji ili optužbi za kazneno djelo u pojedinačnim slučajevima. To je zadaća redovnih kaznenih sudova. U predmetu Jalloh protiv Njemačke (presuda Velikog vijeća od 11. srpnja 2006., zahtjev broj 54810/00) ESLJP je izrijekom utvrdio da se članak 6. Konvencije ne odnosi na utvrđivanje krivnje ili nedužnosti podnositelja zahtjeva:
»95. Nije ... uloga Suda da utvrđuje, u načelu, je li podnositelj zahtjeva kriv ili nije. Pitanje na koje se mora odgovoriti jest je li postupak kao cjelina, uključujući način na koji su pribavljeni dokazi, bio pravičan. To uključuje ispitivanje ‘nezakonitosti’ (‘unlawfulness’) o kojoj je riječ i – kod nekog drugog konvencijskog prava – prirodu utvrđene povrede.«
Sukladno tome, Ustavni sud u ovom ustavnosudskom postupku ne ispituje i ne odlučuje o tome je li podnositelj ustavne tužbe kriv ili ne za djela za koja je osuđen. To je zadaća redovnih kaznenih sudova.
1) Pravo na obrazloženu sudsku odluku
41. Mjerodavni dio članka 29. stavka 1. Ustava glasi:
»Članak 29.
Svatko ima pravo da ... sud pravično ... odluči o ... sumnji ili optužbi zbog kažnjivog djela.
(...)
Mjerodavni