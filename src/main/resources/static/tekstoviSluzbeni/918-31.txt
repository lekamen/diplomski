 razvitku zemlje (članak 110. alineja 7. Ustava), traga za optimalnim načinom primjene instituta koncesije za javne usluge na pojedinim vrstama javnih cesta ili na njihovim pojedinim dionicama radi ostvarenja državnih ciljeva u javnom interesu.
59. Tako postavljena blanketna zakonska mjera, koja u sebi sadržava apsolutnu zabranu dodjele koncesija za javne usluge na svim izgrađenim javnim cestama u Republici Hrvatskoj (to jest na svim izgrađenim autocestama, državnim, županijskim i lokalnim cestama), bez mogućnosti bilo kakvih iznimaka i bez selektivne primjene, zadire u samu bit gospodarskog ustroja propisanog člankom 49. stavkom 1. Ustava.
Zabrana predviđena ZDIZoC-om po svojoj je naravi i učincima retrogradna do mjere koja se ni s jednog aspekta ne može ocijeniti ustavnopravno prihvatljivom jer a priori, automatski, neselektivno i na neodređeno vrijeme ograničava Ustavom dopuštene načine ostvarenja državnih gospodarskih ciljeva u cestovnom sektoru. Tako definirana zabrana prima facie nije u skladu s Ustavom.
59.1. Kad bi bila riječ o zakonu koji je donio Hrvatski sabor, Ustavni sud bi iz istih tih razloga takav zakon ukinuo zbog njegove nesuglasnosti s Ustavom (članak 125. alineja 1. Ustava).
60. S obzirom na zaključke utvrđene u točkama 56. i 59. obrazloženja ove odluke, iz kojih proizlazi da ZDIZoC nije u skladu s Ustavom iz razloga obrazloženih u pripadajućim im točkama, Ustavni sud ne smatra potrebnim u ovom ustavnosudskom postupku nastaviti s daljnjim ispitivanjem materijalne usklađenosti teksta ZDIZoC-a s Ustavom.
Iz istih razloga, u ovom ustavnosudskom postupku nije potrebno dalje ispitivati ni materijalnopravnu suglasnost referendumskog pitanja s pravom Europske unije jer je Ustav po svojoj pravnoj snazi iznad prava Europske unije. Drugim riječima, s obzirom na točke I. i II. izreke ove odluke, ne postoje razlozi da se ispitivanje provede i s aspekta prava koje u Republici Hrvatskoj važi na temelju osnivačkih ugovora u svjetlu članka 141.c Ustava.
60.1. Sukladno tome, Ustavni sud je na temelju članka 95. Ustavnog zakona donio odluku kao u točkama I. i II. izreke.
iv. Odstupa li prijedlog ZDIZoC-a od predmeta za koji su birači dali svoj potpis
61. Uvažavajući demokratske standarde i dobru praksu na referendumima, Ustavni sud dužan je na kraju odgovoriti i na pitanje sadržano u obrazloženju prijedloga Odluke HS-a: odstupa li prijedlog ZDIZoC-a od predmeta za koji su birači dali svoj potpis?
Čini se, naime, da je Odbor za Ustav u pravu kad upozorava na razliku između naziva referendumske inicijative pod kojim je Organizacijski odbor prikupljao potpise birača (»Ne damo svoje autoceste!«) i stvarnog sadržaja referendumskog pitanja, to jest sadržaja prijedloga ZDIZoC-a. Ta se razlika sastoji u sljedećem (prema utvrđenju Odbora za Ustav): »S obzirom da su predmet predloženog Zakona sve javne ceste u Republici Hrvatskoj tada je razvidno da se navedeni Zakon i u njemu predložena ograničenja ne odnose samo na autoceste (kako bi to proizlazilo iz naslova podneska podnositelja Zahtjeva i javnih istupa ovlaštenih osoba predlagatelja) ... «.
Doista, s obzirom na odluku Vlade da pokrene postupak dodjela koncesije za javne usluge upravljanja izgrađenim autocestama i njihovog održavanja (v. glavu II. obrazloženja ove odluke) i s tim povezanim nazivom referendumske inicijative pod kojim je Organizacijski odbor prikupljao potpise birača (»Ne damo svoje autoceste!«), ta je diskrepancija očita. Štoviše, u obrazloženju zahtjeva za raspisivanje referenduma o prijedlogu ZDIZoC-a i sam Organizacijski odbor izrijekom je utvrdio da »koncesije za javne usluge nisu primjeren instrument za upravljanje autocestama te stoga predlaže da se predmetno pitanje uredi izmjenom trenutno važećeg Zakona o cestama«. Konačno, svi promotivni materijali i javne poruke Organizacijskog odbora, objavljeni na internetskom portalu: http://referendum-autoceste.hr/, govore o autocestama. Tako je, primjerice, na internetskoj stranici