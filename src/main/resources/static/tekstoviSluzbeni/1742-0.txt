89 14.08.2015 Pravilnik o postupku izbora predstavnika radnika iz Republike Hrvatske u pregovarački odbor i u vijeće radnika europskog društva i europske zadruge
MINISTARSTVO RADA I MIROVINSKOGA SUSTAVA
1743
Na temelju članka 9. stavka 3. Zakona o sudjelovanju radnika u odlučivanju u europskom društvu (SE) i u europskoj zadruzi (SCE) (»Narodne novine«, broj 93/14), ministar rada i mirovinskoga sustava donosi
PRAVILNIK
O POSTUPKU IZBORA PREDSTAVNIKA RADNIKA IZ REPUBLIKE HRVATSKE U PREGOVARAČKI ODBOR I U VIJEĆE RADNIKA EUROPSKOG DRUŠTVA I EUROPSKE ZADRUGE
Predmet Pravilnika
Članak 1.
(1) Ovim se Pravilnikom uređuje postupak provođenja izbora predstavnika radnika iz Republike Hrvatske u pregovaračkom odboru koji se utemeljuje radi pregovaranja sa središnjom upravom o uređenju postupaka obavješćivanja i savjetovanja radnika i u vijeće radnika u europskom društvu ili europskoj zadruzi (u daljnjem tekstu: poslodavac).
(2) Izrazi koji se koriste u ovom Pravilniku, a imaju rodno značenje, koriste se neutralno i odnose se jednako na muški i ženski rod.
Izbor predstavnika radnika i tijela za provedbu izbora
Članak 2.
(1) Predstavnike radnika u tijelima iz članka 1. ovoga Pravilnika biraju radnici svih poslodavaca sa sjedištem u Republici Hrvatskoj na slobodnim i neposrednim izborima, tajnim glasovanjem.
(2) Izbore iz stavka 1. ovoga članka provodi Izborni odbor kojeg imenuje radničko vijeće, odnosno, biraju radnici na skupu radnika, ako radničko vijeće nije utemeljeno.
Izborni odbor
Članak 3.
(1) Ako nije utemeljeno radničko vijeće, a bira se predstavnike radnika kod jednog poslodavca – društva sudionika ili zainteresiranog društva, poslodavac saziva skup radnika radi izbora Izbornog odbora te poziv za održavanje skupa objavljuje na svim oglasnim mjestima koje koristi, najmanje osam radnih dana prije dana održavanja skupa.
(2) Ako nije utemeljeno radničko vijeće, a bira se predstavnike radnika kod više poslodavaca – društava sudionika ili zainteresiranih društava, radi izbora Zajedničkog izbornog odbora, svi poslodavci sa sjedištem u Republici Hrvatskoj sazivaju skup radnika, te poziv za održavanje skupa objavljuju na svim oglasnim mjestima koje koristi, najmanje osam radnih dana prije dana održavanja skupa.
(3) Na održanom skupu radnika iz stavka 1. i 2. ovoga članka, radnici neposrednim glasovanjem biraju članove Izbornog odbora, o čemu se sastavlja pisani zapisnik.
(4) Izborni odbor čine predsjednik i članovi te isti broj njihovih zamjenika, tako da s predsjednikom ima neparni broj članova, a najmanje tri člana i tri njihova zamjenika.
(5) Radničko vijeće, povjerenik sindikata, odnosno poslodavac, dužan je u roku od tri dana od dana imenovanja, odnosno od dana održanog skupa iz stavka 1. i 2. ovoga članka, imenovanim, odnosno izabranim članovima i zamjenicima članova u Izbornom odboru, dostaviti Odluku o izboru.
(6) Zajednički izborni odbor za izbor predstavnika radnika kod više poslodavaca sa sjedištem u Republici Hrvatskoj, imenuju i opozivaju pisanim sporazumom radnička vijeća kod poslodavaca kod kojih su utemeljena.
(7) Ako nije utemeljeno radničko vijeće, ili ako radnička vijeća ne postignu pisani sporazum, Zajednički izborni odbor iz stavka 6. ovoga članka biraju radnici na skupu radnika.
(8) Sjednicu Zajedničkog izbornog odbora na kojoj se bira predstavnik radnika u tijelo iz članka 1. ovoga Pravilnika, sazvat će najstariji član Zajedničkog izbornog odbora koji je predstavnik radnika kod poslodavca koji zapošljava najveći broj radnika.
(9) Zajednički izborni odbor iz stavka 6. ovoga članka imenuje biračke odbore koji će kod svakog poslodavca, po uputama i nalozima Zajedničkog izbornog odbora, organizirati i nadzirati glasovanje za izbor predstavnika radnika u tijelima iz članka 1. ovoga Pravilnika, a odluka o imenovanju dostavlja se predsjedniku i članovima toga odbora te njihovim zamjenicima.
(10) Birački odbor čine predsjednik i članovi te isti broj njihovih zamjenika, tako da s predsjednikom ima neparni broj članova, a