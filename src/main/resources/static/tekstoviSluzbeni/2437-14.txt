 odnosno prihod u državnom proračunu temeljem poreza na dobit od strane vjerovnika biti oko 700 milijuna kuna niži.«
28. Vlada Republike Hrvatske, kao predlagateljica ZID-a ZPK-a/102-15, dalje je u P.Z.-u br. 899/15 podrobnije obrazložila učinak osporenog zakona na državni proračun. Navodi se mjerodavni dio obrazloženja (str. 5.):
»Važno je istaknuti kako trošak konverzije kredita iz CHF u EUR, odnosno s valutnom klauzulom u CHF u kredite s valutnom klauzulom u EUR neće izravno snositi građani. No, proračunski korisnici neće zbog toga imati manje sredstava na raspolaganju, već će ista biti osigurana iz drugog izvora ukoliko će iznos poreza na dobit biti manji. Naime, ovaj Zakon predstavlja mjeru koja je kako je ranije navedeno izvanredna i jednokratna čiji cilj je izbjeći dužničku krizu i potaknuti građane zadužene u CHF na povećanje osobne potrošnje, odnosno omogućiti im da dio povećanog raspoloživog dohotka preusmjere na daljnje razduživanje (primjerice, smanjenje minusa na tekućim računima) što je jedan korak više prema boljim gospodarskim rezultatima, ali i boljem društvu općenito.«
28.1. Pozivajući se na takvo obrazloženje Vlade Republike Hrvatske, pojedini predlagatelji fizičke osobe osporili su suglasnost s Ustavom ZID-a ZPK-a/102-15 zbog toga što smatraju da će »jedini gubitnici biti svi hrvatski porezni obveznici koji će ovu lijepo zamišljenu igru na kraju jedini platiti« (u pravilu, smanjenjem prihoda u državnom proračunu). Tvrde, naime, da to što će se prihodovni manjak u državnom proračunu »financirati iz ‘drugih izvora« zapravo znači »povećanje postojećih ili uvođenje potpuno novih poreza« (v. točku 13. obrazloženja ovog rješenja).
29. Konačno, svi predlagatelji naglašavaju štetne posljedice koje bi zbog učinaka osporenih zakonskih mjera moglo pretrpjeti nacionalno gospodarstvo (v. točke od 11. do 14. obrazloženja ovog rješenja). Banke predlagateljice osobito naglašavaju smanjenje prihoda u državnom proračunu te destabilizaciju monetarnog sustava zemlje (smanjenje državnog proračuna s osnova poreza na dobit vjerovnika u procijenjenom iznosu od 700 milijuna kuna, povećanje poreza radi kompenziranja proračunskog manjka, pad međunarodnih pričuva Republike Hrvatske, slabljenje tečaja kune prema EUR-u). Banke predlagateljice naglašavaju i moguću opasnost od narušavanja funkcionalne neovisnosti Hrvatske narodne banke, moguću pojavu strukturalnih disfunkcija u bankovnom sustavu, poremećaje investicijske klime u odnosu na Republiku Hrvatsku, kao i bitno povećanje broja sudskih postupaka pred građanskim sudovima.
30. O učincima ZID-a ZPK-a/102-15 i ZID-a ZoKI-ja/102-15 očitovala se i Europska središnja banka (u daljnjem tekstu: ESB) u svom mišljenju od 18. rujna 2015. o konverziji kredita u švicarskim francima, CON/2015/32. Mišljenje se navodi u cijelosti, u prijevodu na hrvatski jezik koji je ESB objavio na službenoj internetskoj stranici <https://www.ecb.europa.eu/ ecb/legal/pdf/hr_con_2015_32_f__sign.pdf>:
»MIŠLJENJE EUROPSKE SREDIŠNJE BANKE
od 18. rujna 2015.
o konverziji kredita u švicarskim francima
(CON/2015/32)
Uvod i pravna osnova
Hrvatska Vlada je dana 10. rujna 2015. službeno uputila Hrvatskom saboru izmjene i dopune Zakona o potrošačkom kreditiranju i Zakona o kreditnim institucijama (dalje u tekstu ‘prijedlog zakona’) s prijedlogom donošenja zakona po hitnom postupku. Hrvatska tijela se nisu savjetovala s Europskom središnjom bankom (ESB) o prijedlogu zakona.
Nadležnost ESB-a za davanje mišljenja utemeljena je na posljednjem odjeljku članka 127. stavka 4. i članku 282. stavku 5. Ugovora o funkcioniranju Europske unije, s obzirom da se prijedlog zakona odnosi na valutna pitanja, te također sadrži pravila koja se primjenjuju na financijske institucije u mjeri u kojoj takva pravila značajno utječu na stabilnost financijskih institucija i tržišta. Upravno vijeće donijelo je ovo Mišljenje u skladu s prvom rečenicom članka 17. stavka 5. Poslovnika Europske središnje banke.
1. Svrha prijedloga zakona
1.1 Prijedlog