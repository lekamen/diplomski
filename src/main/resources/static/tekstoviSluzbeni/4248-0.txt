64 13.07.2016 Odluka Ustavnog suda Republike Hrvatske broj: U-III-3360-2014 od 6. lipnja 2016.
USTAVNI SUD REPUBLIKE HRVATSKE
1597
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Ivica Pezo iz Metkovića, zastupan po Gašparu Lujaku, odvjetniku u Odvjetničkom društvu Jakšić, Mujo i Lujak j.t.d. iz Dubrovnika, na sjednici održanoj 6. lipnja 2016. donio je
ODLUKU
I. Ustavna tužba se usvaja.
II. Ukidaju se:
– presuda Vrhovnog suda Republike Hrvatske broj: III Kr 172/13-4 od 22. svibnja 2014.,
– presuda Županijskog suda u Dubrovniku broj: Kž.99/13 od 5. rujna 2013., i
– osuđujući dio (točka I. izreke) presude Općinskog suda u Metkoviću broj: K-147/06 od 11. ožujka 2013.
III. Predmet se vraća Općinskom sudu u Dubrovniku na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je Ivica Pezo, hrvatski državljanin iz Metkovića, Trg Josipa bana Jelačića 8 (u daljnjem tekstu: podnositelj), kojeg u postupku pred Ustavnim sudom zastupa Gašpar Lujak, odvjetnik u Odvjetničkom društvu Jakšić, Mujo i Lujak j.t.d. iz Dubrovnika, Iva Vojnovića 25.
Podnositelj u ustavnoj tužbi tvrdi da mu je povrijeđeno pravo na pravično suđenje zajamčeno člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u sudskom postupku u kojem su donesene sljedeće presude:
– presuda Vrhovnog suda Republike Hrvatske broj: III Kr 172/13-4 od 22. svibnja 2014. (u daljnjem tekstu: presuda Vrhovnog suda),
– presuda Županijskog suda u Dubrovniku broj: Kž.99/13 od 5. rujna 2013. (u daljnjem tekstu: drugostupanjska presuda), i
– presuda Općinskog suda u Metkoviću broj: K-147/06 od 11. ožujka 2013., pri čemu se osporava samo njezin osuđujući dio, to jest točka I. izreke (u daljnjem tekstu: prvostupanjska presuda).
2. Na temelju članka 67. stavka 2. Ustavnog zakona o Ustavnom sudu Republike Hrvatske (»Narodne novine« broj 99/99., 29/02., 49/02. – pročišćeni tekst; u daljnjem tekstu: Ustavni zakon) podnositelj je u ustavnoj tužbi istaknuo i prijedlog za privremenu odgodu izvršenja (pravnih učinaka) prvostupanjske presude.
3. Presudom Vrhovnog suda odbijen je podnositeljev zahtjev za izvanredno preispitivanje pravomoćne presude (u daljnjem tekstu: ZIPPP) kojom je podnositelj proglašen krivim zbog počinjenja tri (3) kaznena djela protiv sigurnosti platnog prometa i poslovanja – zlouporabom ovlasti u gospodarskom poslovanju, opisana u članku 292. stavku 1. alineji 6. i stavku 2. Kaznenog zakona (»Narodne novine« broj 110/97. i 27/98. – ispravak), koji je naveden u točki 62. obrazloženja ove odluke.
Podnositelj je osuđen na jedinstvenu kaznu zatvora u trajanju od jedne (1) godine i šest (6) mjeseci te je sudski obvezan na ime imovinskopravnog zahtjeva isplatiti oštećenici Croatia banci d.d. iznos od 2.933.496,70 kn sa zakonskim zateznim kamatama specificiranim u izreci drugostupanjske presude.
4. Podnositelj je presudom Županijskog suda u Dubrovniku broj: K.13/08-64 od 15. rujna 2010., koja je postala pravomoćna 29. ožujka 2012., prethodno već bio osuđen na kaznu zatvora od jedne (1) godine (predmet se u Ustavnom sudu vodi pod brojem: U-III-2836/2012). Stoga je nakon pravomoćnosti presude koja je predmet razmatranja u ovom ustavnosudskom predmetu (5. rujna 2013.) donesena presuda Općinskog suda u Metkoviću broj: Kv-18/14 od 12. kolovoza 2014. kojom su se preinačile odluke o kazni u oba ta kaznena predmeta. Podnositelj je osuđen na jedinstvenu kaznu zatvora u trajanju od dvije (2) godine.
Prema podacima Kaznionice u Lipovici – Popovači (dopis, klasa: 730-11/13-01/191, urbroj: 571-01/08-16-45 od 11. svibnja 2016.), podnositelj je na slobodi od 3. lipnja 2015., nakon izdržane jedinstvene kazne zatvora.
1)