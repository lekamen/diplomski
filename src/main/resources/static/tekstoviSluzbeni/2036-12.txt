 izbora, to jest nakon zatvaranja birališta na dan izbora. Svi raniji izračuni svode se samo na više ili manje precizne procjene tog broja.
29. Nadalje, s obzirom da se zakonodavac odlučio za broj birača upisanih u popis birača kao mjerilo za raspodjelu mandata po općim izbornim jedinicama, a glasovanje je vezao uz »izbornu jedinici prema mjestu prebivališta« (članak 64. stavak 1. ZIZHS-a), na rezultate izbora u hrvatskom razmjernom izbornom sustavu imaju utjecaja i propisi kojima se uređuje registracija birača, kao i oni kojima se uređuje prebivalište građana na području Republike Hrvatske.
Tako su, primjerice, u osnovnom tekstu ZIJIZ-a iz 1999. godine područja i granice izbornih jedinica početno bile određene na način da odstupanja u broju birača u deset (10) općih izbornih jedinica nisu bila veća od +/– 5%, pri čemu je mjerilo bio broj birača upisanih u popis birača u vrijeme donošenja ZIJIZ-a. Međutim, već je na izborima za 4. saziv Hrvatskog sabora održanima 3. siječnja 2000. raspon u broju birača upisanih u popis birača po izbornim jedinicama pokazao bitna odstupanja od dopuštenih +/‒ 5 %. Naime, iz rezultata izbora (po izbornim jedinicama) za 4. saziv Hrvatskog sabora, koje je Državno izborno povjerenstvo objavilo 19. siječnja 2000., proizlazi da je već na parlamentarnim izborima 2000. godine postojala značajna razlika između IV. izborne jedinice (333.735 birača upisanih u popis birača) i X. izborne jedinice (391.959 birača upisanih u popis birača), a iznosila je 17,4%.
29.1. U tom smislu treba primijetiti da je Hrvatski sabor 2012. godine, to jest nakon posljednjih parlamentarnih izbora za 7. saziv Hrvatskog sabora, donio novi Zakon o registru birača (»Narodne novine« broj 144/12.; u daljnjem tekstu: ZoRegB) te novi Zakon o prebivalištu (»Narodne novine« broj 144/12., 158/13. – Uredba o izmjeni Zakona; u daljnjem tekstu: ZoPreb).
Ustavni sud ne raspolaže podacima koji bi potvrdili jesu li i ti zakoni pridonijeli tome da se u odnosu na vrijeme kad je Ustavni sud donio Izvješće broj: U-X-6472/2010 situacija do danas »nije u bitnom promijenila«, kako je to istaknuto u očitovanju nadležnog ministra (v. točku 20. obrazloženja ovog rješenja).
30. Uz navedeno, govori li se općenito o razmjernim izbornim sustavima koji se provode po modelu kandidacijskih lista, kod njih je iznimno važna kombinacija ostalih elemenata koji utječu na konačne rezultate izbora, a osobito: – pitanje veličine višemandatnih izbornih jedinica u smislu broja zastupnika koji se biraju u svakoj pojedinoj (velike, male, srednje); – postojanje mogućnosti da u izbornom natjecanju sudjeluju i neovisne liste koje predlažu birači, a ne samo registrirane političke stranke, kao i stupanj ograničavajućeg učinka zakonskih uvjeta za njihovo sudjelovanje u izbornom natjecanju; – postojanje pravne mogućnosti za postizanje prijeizbornih sporazuma između političkih stranaka, kao što je onaj o predlaganju koalicijskih lista, kao i stupanj ograničavajućeg učinka zakonskih uvjeta za njihovo sudjelovanje u izbornom natjecanju; – postojanje odnosno visina prohibitivne klauzule; – način na koji se stvaraju kandidacijske liste i biraju kandidati (u smislu zatvorenih, otvorenih odnosno slobodnih lista); – složenost glasačkog listića (u smislu utjecaja na broj nevažećih listića); – odabrani sustav za preračunavanje glasova u mandate, i dr.
31. Konačno, uvijek treba imati u vidu prirodni sukob koji postoji u samoj srži izbornih sustava te druge specifičnosti, koje je Europski sud za ljudska prava obrazložio u predmetu Mathieu-Mohin i Clerfayt protiv Belgije (presuda, 2. ožujka 1987., zahtjev br. 9267/81) ovako:
»54. ... Izborni sustavi nastoje ispuniti ciljeve koji su ponekad jedva spojivi jedan s drugim: s jedne strane, da vjerodostojno odražavaju istinita mišljenja naroda, a s druge strane da usmjeruju struje mišljenja tako da promiču iznošenje dostatno jasne i koherentne političke volje. U takvim okolnostima izraz ‘uvjeti koji osiguravaju slobodno izražavanje mišljenja naroda 