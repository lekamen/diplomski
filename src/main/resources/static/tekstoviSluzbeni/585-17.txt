 poduzeća. Predlagalo se da se to pitanje riješi barem davanjem uputa zemljišnoknjižnim sudovima o načinu postupanja pri upisu vlasništva u korist trgovačkih društava nastalih pretvorbom.
Prema tome, očito je, čak i iz ovako sažetog prikaza, da je pitanje pretvorbe i privatizacije, osobito primjene članka 47. Zakona o privatizaciji, a sukladno tome i pitanje upisa prava vlasništva stvari nastalih pretvorbom (pa i onih koje su procijenjene u društveni kapital pravnih osoba nastalih pretvorbom) izazvalo niz prijepora, dvojbi i međusobno suprotstavljenih stajališta, kako u stručnoj literaturi, tako i u praksi. Štoviše, zbog (dijametralno) suprotstavljenih stajališta u znanstvenoj i stručnoj javnosti, praksa nije mogla odgovore na svoja praktična pitanja i dvojbe pronaći u stručnoj literaturi, odnosno svaki sudac ili drugi pravni praktičar mogao je birati između one opcije za koju je po svojem stručnom znanju i uvjerenju smatrao da je pravilna.
Primjenjujući navedeno na konkretan slučaj, Ustavni sud ističe da je u konkretnom slučaju riječ o upisu koji je proveden 1998. godine, dakle »samo« dvije godine nakon donošenja Zakona o privatizaciji, kada su naprijed navedene dvojbe u primjeni bile još izraženije, budući da u to vrijeme (odnosno dvije godine nakon njegovog stupanja na snagu kada je proveden sporni upis) nije bila razrađena, a osobito ne ustaljena praksa o upisu takvih nekretnina. Nadalje, nije logično ni pravno prihvatljivo da se podnositelju stavlja na teret njegovo postupanje, učinjeno deset godina nakon provedbe inkriminiranog upisa, kada se protekom relativno dugog vremenskog razdoblja praksa u međuvremenu ustalila.
16.2. Ustavni sud ističe da presude sudova ne bi smjele biti rezultat »zakašnjelog razvitka« sudske prakse pri objektivnom određenju sadržaja, smisla i dosega mjerodavnih pravnih normi koje treba primijeniti u pojedinom slučaju. O toj pojavi je Ustavni sud izrazio sljedeće pravno shvaćanje u predmetu broj: U-III-5807/2010 od 30. travnja 2013. (»Narodne novine« broj 57/13.):
»24.3. Međutim, s obzirom da kazneni postupci slični podnositeljevom u domaćem pravnom sustavu u pravilu traju više godina, na sudovima je velika odgovornost pri ostvarenju te zadaće jer njihove presude ne bi smjele biti rezultat ‘zakašnjelog razvitka’ sudske prakse pri ‘objektivnom određivanju sadržaja, smisla i dosega’ članaka 292., 337. i 339. KZ-a, kao i svih drugih pravnih normi općenito. O toj se pojavi može govoriti onda kad sudovi u praksi na konkretan slučaj primijene mjerila za procjenu postojanja navedenih kaznenih djela koja su se u međuvremenu, do donošenja pravomoćne presude, već izgradila, ali nisu postojala ili nisu bila standardizirana odnosno ustaljena u sudskoj praksi u vrijeme kad su djela – više godina poslije toga kvalificirana kao kaznena – počinjena.«
Navedena stajališta primjenjiva su mutatis mutandis i na konkretan slučaj.
Bez takve razrade i analize podnositeljevog postupanja, ne može se sa sigurnošću tvrditi da je kod podnositelja postojala namjera za počinjenje kaznenog djela. Tim više što je protiv njegove odluke moguća žalba drugostupanjskom sudu koji je nadležan otkloniti eventualne propuste i pogreške nižih sudova u primjeni mjerodavnog materijalnog prava, što je u konkretnom slučaju i učinjeno.
17. Ustavni sud primjećuje da je u zemljišnoknjižnom predmetu za koji se tereti podnositelj, odlučujući o žalbi Hrvatskog fonda za privatizaciju protiv prvostupanjskog rješenja i ocjenjujući kako »u konkretnom slučaju nije bilo osnova za pozivanje na odredbe članka 365., te dalje članka 367. stavka 2. ZV-a«, ispravak u odnosu na tumačenje i primjenu propisa mjerodavnog za ocjenu dopuštenosti zahtjeva zatraženog upisa proveo Županijski sud u Dubrovniku.
U točki II. izreke rješenja Županijskog suda u Dubrovniku broj: Gž-1071/08 od 18. rujna 2008. djelomično je usvojena žalba Hrvatskog fonda za privatizaciju i preinačeno prvostupanjsko rješenja broj: Z-322/98 od 26. kolovoza 1998., u dijelu kako je to navedeno u