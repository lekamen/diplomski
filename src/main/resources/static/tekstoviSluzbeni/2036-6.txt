 birača do te mjere da ih se zapravo ukine; – ako se ograničenja propisuje radi neke legitimne svrhe; – ako ograničenja ostanu proporcionalna legitimnoj svrsi radi koje se uvode. Konkretno zadiranje u subjektivna prava mora biti opravdano nekim ‘općim interesom zajednice’ i razmjerno nekom ‘općem interesu zajednice’ (v. već citiranu presudu Mathieu-Mohin i Clerfayf protiv Belgije, toč. 52; također Ždanoka protiv Latvije br. 58278/00, toč. 115; Sitaropoulos and Giakoumopoulos protiv Grčke, br. 42202/07, toč. 64, gore citirana presuda Yumak i Sadak protiv Turske, toč. 109. iii., u svezi Lithgow i ostali protiv Ujedinjenog Kraljevstva br. 9405/81, toč. 120 i 194). Jasno je da u konkretnom slučaju uopće nema ‘općeg interesa zajednice’ koja bi opravdavala znatne razlike u težini glasa između pojedinih izbornih jedinica; te da uopće ne postoji ‘legitimna svrha’ radi koje se pobijanim zakonom propisuju izborne jedinice sa toliko različitim brojem birača.«
15. U prijedlogu se spominje i odluka Ustavnog suda broj: U-l-3597/2010 i dr. od 29. srpnja 2011. (»Narodne novine« broj 93/11.), u kojoj se Ustavni sud između ostaloga bavio i razmjernošću zakonske mjere ograničenja jednakosti biračkog prava u demokratskom društvu (članak 16. u vezi s člankom 1. stavkom 1. i člankom 45. stavkom 1. Ustava) u svjetlu biračkih prava pripadnika nacionalnih manjina. Posebno su istaknute točke 38., 47. i 49. obrazloženja te odluke.
16. Predlagatelj napominje da je na problem izbornih jedinica, na posve nedvosmislen način, zakonodavca upozorila i Organizacija za europsku sigurnost i suradnju (OESS) početkom 2012. godine. Unatoč tome, »ne postoji baš nikakva zakonodavna aktivnost usmjerena na izmjenu područja izbornih jedinica«. Taj dio prijedloga glasi:
»U ‘Prioritetnim preporukama’ Organizacije za europsku sigurnost i suradnju (OESS) sadržanima u Konačnom izvješću Ograničene misije za promatranje parlamentarnih izbora u Republici Hrvatskoj (ODIHR) održanih 04. prosinca 2011. godine (Varšava, 03.02.2012., str. 18) se navodi: ‘U skladu s prijašnjim preporukama OESS/ODIHR-a, zakonodavni okvir za izbore bi trebalo preispitati, konsolidirati i uskladiti ... Izborne jedinice bi trebalo prekrojiti kako bi se postojeće razlike u broju registriranih birača po izbornoj jedinici svele na minimum i kako bi u skladu s Ustavom, međunarodnim standardima i primjerima dobre prakse, bila zajamčena jednakost glasova. Zakonskim propisima bi također trebalo predvidjeti periodično preispitivanje granica izbornih jedinica zbog promjena u broju stanovnika’.«
17. Predlagatelj se poziva i na rezultate istraživanja pojedinih znanstvenika:
»U znanstvenoj periodici je nedugo nakon Izvješća USRH Broj: U-X-6472/2010 objavljen rad autora Kristian Sabo, Rudolf Scitovski i Petar Taler (svi znanstvenici pri Odjelu za matematiku pri Sveučilištu J. J. Strossmayera u Osijeku) ‘Ravnomjerna raspodjela birača po izbornim jedinicama prema matematičkom modelu’ (‘Hrvatska i komparativna javna uprava’, 2012., br. 1., str. 229-249), u kojem je predložen ‘matematički model na temelju kojeg je moguće definirati maksimalno kompaktne i dobro razdijeljene izborne jedinice, koje se po broju birača međusobno mogu razlikovati najviše 5%’. Iz uvida u problematiku koji omogućuje taj znanstveni rad, proizlazi da je bez osobitih poteškoća moguće uspostaviti u Hrvatskoj takve izborne jedinice, koje bi bile u skladu sa zahtjevima (organskog) Zakona o izborima zastupnika u Hrvatski sabor – i gdje više ne bi postojala ozbiljna nejednakost u težini glasa po izbornim jedinicama, kojom je povrijeđeno ustavno jamstvo jednakog prava glasa iz čl. 45. st. 1. Ustava RH i odgovarajuće odredbe međunarodnog prava.«
18. Predlagatelj Ustavnom sudu zaključno predlaže:
»Iz gore iznijetoga je razvidno, da radi osiguranja načela općeg prava glasa Venecijanska komisija preporučuje ponovnu delimitaciju izbornih jedinica radi usklađivanja sa demografskim promjenama barem jednom u 10 godina, ili češće ako je razlika u težini glasa 15