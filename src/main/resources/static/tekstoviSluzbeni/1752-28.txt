 kaznenih djela nisu međusobno usporedive, pri čemu je predmet ovog ustavnosudskog postupka samo prva skupina.
79.1. Za razliku od druge, prva skupina odnosi se na kaznena djela počinjena u razdoblju hrvatske povijesti koje je u Ustavu točno specificirano, pa su s tog aspekta kaznena djela iz te skupine neponovljiva, a ujedno su i podložna utjecaju vremena. Stoga će dio ustavne odredbe koji se odnosi na prvu skupinu kaznenih djela, za razliku od onih iz druge skupine, protekom vremena postati opsoletan. Naime, uslijed prirodnog smanjenja broja počinitelja djela koja su predmet uređenja prvog dijela odredbe članka 31. stavka 4. Ustava, a s obzirom na to da ne može doći do novih počinjenja tih djela (jer je riječ o točno specificiranom povijesnom razdoblju u kojem su ona mogla biti počinjena), protekom vremena doći će i do »istrošenosti« prvog dijela odredbe članka 31. stavka 4. Ustava.
79.2. Nadalje, ni značenje »nezastarijevanja« tih dviju skupina kaznenih djela nije međusobno usporedivo, s obzirom na njihovo različito pravno uređenje prije no što su unesene u Ustav.
Kaznena djela »koja ne zastarijevaju prema međunarodnom pravu« nikada u Republici Hrvatskoj (a ni prije) nisu podlijegala zastari. Ustavni sud podsjeća da je još u članku 100. OKZRH-a/76-92 bilo propisano da krivično gonjenje i izvršenje kazne ne zastarijevaju za krivična djela genocida i ratnih zločina, a ni za krivična djela za koja prema međunarodnim ugovorima ta zastara ne može nastupiti. Slično tome, u članku 18. stavku 2. KZ-a/97 bilo je propisano da se nemogućnost primjene kaznenog zakonodavstva Republike Hrvatske ne odnosi na kaznena djela genocida, agresivnog rata, zločina protiv čovječnosti, ratnih zločina te drugih kaznenih djela što ne zastarijevaju prema međunarodnom pravu. Stoga konstitucionaliziranje nezastarijevanja tih kaznenih djela nije imalo i nema nikakav praktični učinak. Drugim riječima, ta kaznena djela ne bi zastarijevala ni da nisu spomenuta u novom stavku 4. članka 31. Ustava.
79.3. Za razliku od njih, kaznena djela iz prve skupine bila su podvedena pod zakonska pravila o zastari sve do stupanja na snagu Promjene Ustava/2010. Stoga ustavna odredba o njihovom nezastarijevanju ima praktične konzekvencije, koje se razmatraju u točkama od 116. do 131. obrazloženja ove odluke. Budući da se te konzekvencije ne pojavljuju kod kaznenih djela iz druge skupine, ova odluka se ni u jednom svom dijelu ne odnosi na kaznena djela koja ne zastarijevaju po međunarodnom pravu.
1) Značenje, domašaj i učinci novog stavka 4. članka 31. Ustava
80. Kad je riječ o članku 5. Promjene Ustava/2010, kojim je Ustav dopunjen novim stavkom 4. (v. točku 78.), Ustavni sud opetovano ističe da se ustavne odredbe, a osobito ustavni amandmani naknadno uneseni u ustavni tekst, moraju tumačiti u duhu cjelokupnog pravnog poretka oblikovanog u Ustavu tako da njihovo tumačenje izvire iz cjeline odnosa koji se njime ustrojavaju. Tako je, primjerice, u rješenju broj: U-I-3789/2003 i dr. od 8. prosinca 2010. (»Narodne novine« broj 142/10.) utvrdio:
»8.2. ... Ustav čini jedinstvenu cjelinu. Njemu se ne može pristupati na način da se iz cjeline odnosa koji se njime ustrojavaju izvlači jedna odredba, pa se ona onda tumači zasebno i mehanički, neovisno o svim ostalim vrijednostima koje su Ustavom zaštićene. Ustav posjeduje unutarnje jedinstvo i značenje pojedinačnog dijela vezano je uz sve ostale odredbe. Promatra li ga se kao jedinstvo, Ustav odražava pojedina sveobuhvatna načela i temeljne odluke u vezi s kojima se moraju tumačiti sve njegove pojedinačne odredbe. Stoga se nijedna ustavna odredba ne može izvući iz konteksta i samostalno interpretirati. Drugim riječima, svaka pojedina ustavna odredba uvijek se mora tumačiti u skladu s najvišim vrednotama ustavnog poretka koje su temelj za tumačenje samog Ustava. To su: sloboda, jednakost, nacionalna ravnopravnost i ravnopravnost spolova, mirotvorstvo, socijalna pravda, poštovanje prava čovjeka, nepovredivost vlasništva, očuvanje