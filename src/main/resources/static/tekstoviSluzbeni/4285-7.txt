 oštećenika jer on ne mora dokazivati čija je divljač, budući da štetu od divljači, po zakonskoj presumpciji, uvijek naknađuje lovoovlaštenik.
Zakonodavac je člankom 83. stavkom 4. Zakona o lovstvu ustanovio posebno zakonsko pravo prijeboja/kompenzacije u korist onih lovoovlaštenika koji naknade štetu od migratorne divljači jer oni mogu plaćeni novčani iznos prebiti s vrijednošću te divljači.
Stoga je temeljno pitanje je li zakonodavac uspostavio pravednu ravnotežu između nametnute obveze naknade štete i prava na odstrjel migratorne divljači od koje je šteta nastala.
19. S tim u vezi Ustavni sud primjećuje da je ministar poljoprivrede donio Odštetni cjenik za izračun naknade za štete na divljači u lovištu (»Narodne novine« broj 67/06.; u daljnjem tekstu: Odštetni cjenik), kojim je određena visina naknade za štetu počinjenu na divljači, te mjerila i kriteriji za naknadu štete na divljači i lovištu, kao i vrijednost naknade za štetu koju počini divljač koja u lovištu stalno ne živi. Primjerice, naknada za smeđeg medvjeda se ovisno o dobi kreće u rasponu od 1.400,00 kn do 25.000,00 kn, dok se naknada za srnu ovisno o dobi kreće od 200,00 kn do 2.000,00 kn. U Odštetnom cjeniku, propisano je, između ostaloga:
»II.
Za štetu na poljoprivrednim i šumskim kulturama koju počini divljač koja u lovištu stalno ne živi odgovoran je lovoovlaštenik lovišta u kojem je šteta počinjena, ali ima pravo na odstrjel te divljači u vrijednosti do visine nadoknađene štete.
U vrijednost krupne divljači uračunava se vrijednost mesa i trofeja ovisno o spolnoj i dobnoj strukturi, a obračunava se primjenom sljedeće tablice: (...)«
Dakle, ministar poljoprivrede je Odštetnim cjenikom propisao maksimalnu visinu naknade koju lovoovlaštenik može steći kada migratorna divljač nekome nanese štetu. Međutim, navedeno propisivanje treba dovesti u vezu s dijelom stavka 4. članka 83. Zakona o lovstvu kojim je propisano da se odstrjel migratorne divljači može odobriti do visine nadoknađene štete. No, nije određeno što u slučaju ako je isplaćena naknada štete veća od vrijednosti pojedine divljači iz Odštetnog cjenika. Valja pretpostaviti da razliku u vrijednosti snosi lovoovlaštenik.
20. S obzirom na sve navedeno, Ustavni sud utvrđuje da nije postignuta pravedna ravnoteža između općeg interesa da se šteta od migratorne divljači naknadi i obveze koje su u naknadi štete propisane za lovoovlaštenika te, s tim u vezi, i mogućeg umanjenja imovine lovoovlaštenika (u slučaju kada isplaćena naknada po rješenju nadležnog tijela ne pokriva stvarnu štetu koju je migratorna divljač počinila na poljoprivrednim kulturama). Ocjena je Ustavnog suda da je lovoovlašteniku nametnut pojedinačan i prekomjeran teret osporenim stavcima 3. i 4. članka 83. Zakona o lovstvu. Zbog toga se miješanje u imovinu lovoovlaštenika ne može smatrati razmjerno legitimnom cilju koji se želio postići.
21. Stoga je rješenje iz stavaka 3. i 4. članka 83. Zakona o lovstvu nesuglasno s jamstvom prava vlasništva u materijalnom i postupovnom aspektu (članak 16. stavak 1. u vezi s člancima 48. stavkom 1. i 50. stavkom 1. Ustava).
Novo zakonodavno rješenje mora na jasan način propisati pretpostavke odštetne odgovornosti za migratornu divljač uz postizanje pravedne ravnoteže između općeg interesa zaštite od šteta koje nanese divljač i interesa lovoovlaštenika koje ima iz sklopljenih ugovora o zakupu ili koncesiji lovišta, uzimajući u obzir da migratorna divljač ne pripada u lovnogospodarsku osnovu ili program uzgoja divljači.
22. Iz navedenih je razloga Ustavni sud prihvatio prijedlog predlagatelja, pokrenuo postupak i ukinuo članak 83. stavke 3. i 4. Zakona o lovstvu, na temelju članka 55. stavka 1. Ustavnog zakona (točka I. izreke odluke).
23. Cijeneći činjenicu da se ukidanjem članka 83. stavaka 3. i 4. Zakona o lovstvu otvara pravna praznina u pogledu odgovornosti za štetu od migratorne divljači, Ustavni sud je na temelju ovlaštenja iz članka 55. Ustavnog zakona odgodio prestanak važenja ukinutog članka 83.