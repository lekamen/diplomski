 USKOK-a u cijelosti i žalba optuženog Ive Sanadera u ostalom dijelu odbijaju se kao neosnovane te se u ostalom pobijanom, a nepreinačenom dijelu potvrđuje prvostupanjska presuda. ... «
216. Sukladno tome, podnositelj je u slučaju INA-MOL pravomoćno osuđen na kaznu zatvora u trajanju 6 (šest) godina i 6 (šest) mjeseci zbog počinjenja kaznenog djela primanja mita iz članka 347. stavka 1. KZ-a/97.
S obzirom na dva kaznena djela (u slučaju Hypo i u slučaju INA-MOL), na temelju članka 51. stavaka 1. i 2. KZ-a/11 Vrhovni sud osudio je podnositelja na jedinstvenu kaznu zatvora u trajanju 8 (osam) godina i 6 (šest) mjeseci u koju kaznu mu se, na temelju članka 54. KZ/11, uračunava i vrijeme koje je proveo u istražnom zatvoru, počevši od 20. studenoga 2012.
III. ČINJENICE I OKOLNOSTI SLUČAJA INA-MOL
A. ČINJENICE I OKOLNOSTI VEZANE UZ UGOVORE S MOL-om
217. S obzirom na to da su u središtu slučaja INA-MOL pravni poslovi koje je u ime Republike Hrvatske sklopila Vlada Republike Hrvatske (u daljnjem tekstu: Vlada), kao ovlašteno tijelo, prvo se iznose činjenice koje su vezane uz donošenje odluke Vlade o sklapanju pravnih poslova od 29. siječnja 2009., a koje su sadržane u dokumentaciji kaznenog spisa.
218. Za naftnu kompaniju MOL Mađarsko otvoreno dioničko društvo naftne i plinske industrije (mađ. MOL Magyar Olay-es Gazipari Nyilvanosan Mukodo Reszvenytarsasag; engl. Hungarian Oil and Gas Public Limited Company), sa sjedištem u Mađarskoj, 1117 Budimpešta, Oktober huszonharmadika utca 18, upisanu u sudski registar pod brojem Cg.01-10-041683 i članicom MOL Grupe, u ovoj se odluci koristi skraćeni naziv: MOL.
Za naftnu kompaniju INA-Industrija nafte d.d. u ovoj se odluci koristi skraćeni naziv: INA.
1) Zakon o privatizaciji INA – Industrije nafte d.d. (2002.)
219. Zakon o privatizaciji INA – Industrije nafte d.d. (u daljnjem tekstu: Zakon o privatizaciji INA-e) donio je Hrvatski sabor na sjednici 19. ožujka 2002. (»Narodne novine« broj 32 od 28. ožujka 2002.). Tim je zakonom između ostaloga propisano:
»Postupak privatizacije
Članak 4.
(1) Privatizacija INE d.d. provest će se:
1. prijenosom bez naknade 7% dionica hrvatskim braniteljima i članovima njihovih obitelji,
2. prodajom do najviše 7% dionica zaposlenicima i ranije zaposlenima u društvima koja čine INA grupu (u daljnjem tekstu: zaposlenici), pod posebnim pogodnostima koje će utvrditi Vlada Republike Hrvatske,
3. prodajom do najviše 25% plus jedna dionica strateškom ulagatelju,
4. prodajom najmanje 15% dionica u postupku javne ponude sukladno propisima koji uređuju izdavanje i promet vrijednosnih papira, i to:
– hrvatskim državljanima, uz pravo prvenstva, pogodnostima i pod uvjetima koje će utvrditi Vlada Republike Hrvatske prilikom uvrštenja dionica INE d.d. na službenu kotaciju,
– domaćim pravnim osobama i stranim ulagateljima, bez prava prvenstva i posebnih pogodnosti prodajom putem javne ponude,
5. prodajom ili zamjenom preostalog dijela dionica sukladno tržišnim prilikama strateškom ulagatelju ili na tržištu kapitala na temelju odluke Vlade Republike Hrvatske i uz prethodnu suglasnost Hrvatskoga sabora,
6. iz preostalog dijela dionica izuzet će se potreban broj dionica za naknadu bivšim vlasnicima.
(2) Republika Hrvatska zadržava vlasništvo nad 25% plus jedna dionica INE d.d., koja će se privatizirati na temelju posebnog zakona nakon prijama Republike Hrvatske u članstvo Europske unije.
(3) Postotci dionica navedeni u stavku 1. i 2. ovoga članka utvrđuju se u odnosu na temeljni kapital INE d.d. prije pokretanja privatizacije na način propisan u stavku 1. točki 1. do 4. ovoga članka.
(4) Redoslijed i dinamiku privatizacije iz stavka 1. točke 1. do 4. ovoga članka utvrđuje Vlada Republike Hrvatske uz suglasnost Hrvatskoga sabora s tim da će se prodaja dionica iz stavka 1. točke 2. ovoga članka obaviti nakon prve prodaje dionica u postupku javne ponude.«
»Prodaja dionica strateškom ulagatelju
Članak 6.
(1) Vlada Republike Hrvatske donosi odluku o broju dionica koje se u smislu članka 