39 08.04.2015 Zakon o izmjenama i dopunama Zakona o radiološkoj i nuklearnoj sigurnosti
HRVATSKI SABOR
803
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O RADIOLOŠKOJ I NUKLEARNOJ SIGURNOSTI
Proglašavam Zakon o izmjenama i dopunama Zakona o radiološkoj i nuklearnoj sigurnosti, koji je Hrvatski sabor donio na sjednici 27. ožujka 2015. godine.
Klasa: 011-01/15-01/34 Urbroj: 71-05-03/1-15-2 Zagreb, 31. ožujka 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA ZAKONA O RADIOLOŠKOJ I NUKLEARNOJ SIGURNOSTI
Članak 1.
U Zakonu o radiološkoj i nuklearnoj sigurnosti (»Narodne novine«, br. 141/13.) u članku 2. iza podstavka 11. briše se točka te se dodaje podstavak 12. koji glasi:
»– Direktivom Vijeća 2013/59/Euratom od 5. prosinca 2013. o osnovnim sigurnosnim standardima za zaštitu od opasnosti koje potječu od izloženosti ionizirajućem zračenju, i o stavljanju izvan snage direktiva 89/618/Euratom, 90/641/Euratom, 96/29/Euratom, 97/43/Euratom i 2003/122/Euratom (SL L 13, 17. 1. 2014.).«.
Članak 2.
Članak 3. mijenja se i glasi:
»Ovaj se Zakon ne odnosi na:
– izlaganje prirodnoj razini ionizirajućeg zračenja, kao što su radionuklidi sadržani u ljudskom tijelu i svemirsko zračenje koje je uobičajeno na razini tla
– izlaganje stanovništva ili radnika svemirskom zračenju tijekom leta zrakoplovom ili u svemiru, isključujući posadu zrakoplova ili svemirskog vozila
– izlaganje iznad razine tla radionuklidima prisutnima u nedirnutoj Zemljinoj kori,
osim u slučaju aktivnosti iz članka 9. stavka 5. ovoga Zakona.«.
Članak 3.
U članku 4. dodaje se novi podstavak 1. koji glasi:
»Centar za zbrinjavanje radioaktivnog otpada jest ustrojstvena jedinica Fonda za financiranje razgradnje i zbrinjavanja radioaktivnog otpada i istrošenoga nuklearnog goriva Nuklearne elektrane Krško, a uključuje objekte za obradu, kondicioniranje, manipuliranje, dugoročno skladištenje i odlaganje radioaktivnog otpada i iskorištenih izvora podrijetlom s teritorija Republike Hrvatske, uključivo i središnje skladište, te radioaktivnog otpada i istrošenog nuklearnog goriva koji nisu nastali na teritoriju Republike Hrvatske, a čija obveza zbrinjavanja proizlazi iz bilateralnih ugovora sklopljenih prije dana stupanja na snagu ovoga Zakona«.
Dosadašnji podstavci 1. – 11. postaju podstavci 2. – 12.
Dosadašnji podstavak 12., koji postaje podstavak 13., mijenja se i glasi:
»izloženi radnik jest osoba za koju postoji vjerojatnost da tijekom obavljanja djelatnosti s izvorima ionizirajućeg zračenja ili nuklearne djelatnosti bude ozračena iznad granica ozračenja propisanih za pojedinog stanovnika«.
Dosadašnji podstavci 13. – 39. postaju podstavci 14. – 40.
Iza dosadašnjeg podstavka 40., koji postaje podstavak 41., dodaju se novi podstavci 42. i 43. koji glase:
»područje nadgledanja jest dio područja izloženosti koje se nadzire radi zaštite od ionizirajućeg zračenja
područje posebnog nadgledanja jest dio područja izloženosti u kojem se primjenjuju posebna pravila zaštite od ionizirajućeg zračenja ili sprečavanja širenja radioaktivnog onečišćenja, a kojem je pristup kontroliran i/ili ograničen«.
Iza dosadašnjeg podstavka 41., koji postaje podstavak 44., dodaje se novi podstavak 45. koji glasi:
»ponovna prerada jest postupak ili djelatnost čija je namjena izdvojiti fisibilne i oplodne materijale iz istrošenog goriva za daljnju uporabu«.
Dosadašnji podstavak 42. postaje podstavak 46.
Iza dosadašnjeg podstavka 43., koji postaje podstavak 47., dodaju se novi podstavci 48. i 49. koji glase:
»postrojenje za zbrinjavanje istrošenog goriva jest objekt ili postrojenje čija je primarna svrha zbrinjavanje istrošenog goriva
postrojenje za zbrinjavanje radioaktivnog otpada jest objekt ili postrojenje čija je primarna svrha zbrinjavanje radioaktivnog otpada«.
Dosadašnji podstavci 44. – 53. postaju podstavci 50. – 59.
Dosadašnji podstavak 54. briše se.
Dosadašnji podstavci 55. – 57. postaju