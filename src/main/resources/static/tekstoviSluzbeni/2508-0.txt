133 09.12.2015 Rješenje Ustavnog suda Republike Hrvatske broj: U-IIIA-2451/2013 od 18. studenoga 2015.
USTAVNI SUD REPUBLIKE HRVATSKE
2509
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Mato Arlović, Marko Babić, Slavica Banić, Mario Jelušić i Aldo Radolović, članovi Vijeća, u smislu članka 34. Ustavnog zakona o Ustavnom sudu Republike Hrvatske (»Narodne novine« broj 99/99., 29/92. i 49/02. – pročišćeni tekst, u daljnjem tekstu: Ustavni zakon) i na temelju članka 104. Zakona o općem upravnom postupku (»Narodne novine« broj 47/09.), radi ispravljanja pogreške u odluci, na sjednici održanoj 18. studenoga 2015. donosi
RJEŠENJE
1. U odluci Ustavnog suda Republike Hrvatske broj: U-IIIA-2451/2013 od 17. srpnja 2015. ispravlja se:
– u točki IV. izreke, drugi red, umjesto »Ministarstvu financija Republike Hrvatske« treba stajati »Ministarstvu pravosuđa Republike Hrvatske«.
2. Ispravak iz točke 1. upisat će se u izvornik odluke Ustavnog suda Republike Hrvatske broj: U-IIIA-2451/2013 od 17. srpnja 2015., u obliku službene bilješke.
Obrazloženje
1. O ustavnoj tužbi koju je podnio Munib Hodžić iz Gradačca, kojeg zastupa Davor Galetović, odvjetnik u Odvjetničkom društvu Galetović i Galetović sa sjedištem u Zagrebu, raspravljano je na sjednici Prvog vijeća za odlučivanje o ustavnim tužbama održanoj 17. srpnja 2015. godine.
2. Na navedenoj sjednici jednoglasno je donesena odluka Ustavnog suda Republike Hrvatske o usvajanju ustavne tužbe podnositelja.
3. Nakon otpreme naznačene odluke Ustavnog suda uočena je pogreška u točki IV. izreke učinjena prilikom navođenja naziva državnog tijela u čijoj je obvezi isplata naknade zbog povrede ustavnog prava na suđenje u razumnom roku. U tom dijelu izreka odluke Ustavnog suda ispravljena je na način kako je to navedeno u točki 1. izreke ovog rješenja.
4. Člankom 34. Ustavnog zakona propisano je da Ustavni sud u postupku podredno smisleno primjenjuje odredbe odgovarajućih postupovnih zakona Republike Hrvatske, ako Ustavnim zakonom nije propisano drugačije.
Slijedom navedenog, pozivom na odredbu članka 34. Ustavnog zakona i na temelju članka 104. Zakona o općem upravnom postupku, riješeno je kao u izreci.
Broj: U-IIIA-2451/2013
Zagreb, 18. studenoga 2015.
USTAVNI SUD REPUBLIKE HRVATSKE
Predsjednik Vijeća Antun Palarić, v. r.
