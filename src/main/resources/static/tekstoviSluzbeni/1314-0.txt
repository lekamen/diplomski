68 18.06.2015 Presuda Visokoga upravnog suda Republike Hrvatske broj: UsII-23/14-8 od 1. travnja 2015.
VISOKI UPRAVNI SUD REPUBLIKE HRVATSKE
1315
PRESUDA
Visoki upravni sud Republike Hrvatske u vijeću sastavljenom od sudaca toga suda Borisa Markovića, predsjednika vijeća, Sanje Štefan i Blanše Turić, članica vijeća, te više sudske savjetnice Jadranke Jelić, zapisničarke, u upravnom sporu tužitelja HP-Hrvatska pošta d.d., Zagreb, Jurišićeva 13, koju zastupa Snježana Perutka, dipl. iur., Zagreb i City EX d.o.o. Zagreb, Donje Svetice 40, kojeg zastupa Boris Anišić, odvjetnik u Zagrebu, Ilica 191b/I, protiv tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, radi rješavanja spora između davatelja univerzalne usluge i korisnika pristupa poštanskoj mreži, u sjednici vijeća održanoj 1. travnja 2015.
presudio je
I. Odbijaju se tužbeni zahtjevi tužitelja HP-Hrvatska pošta d.d., Zagreb, i City EX d.o.o. Zagreb za poništenje rješenja tuženika Hrvatske agencije za poštu i elektroničke komunikacije klasa: UP/I-344-08/13-05/03, urbroj: 376-04-13-13 od 15. siječnja 2014.
II. Ova presuda objavit će se u »Narodnim novinama«.
Obrazloženje
Osporenom odlukom tuženika nalaže se HP-Hrvatskoj pošti d.d. da u roku od 15 dana od dana primitka ove odluke izmijeni odredbe Standardne ponude Hrvatske pošte d.d. za pristup poštanskoj mreži (dalje: standardna ponuda) tako da:
a) u članku 13. stavku 2. alinejama 1. do 3. standardne ponude oznaku 90% izmijeni u 95% te izbriše stavak 6. članka 13.;
b) u članku 17. izmijeni stavak 3. tako da glasi: »HP d.d. za štetu iz prethodnih stavaka isplaćuje iznos propisan člankom 57. Zakona o poštanskim uslugama« (točka 1. izreke odluke), dok je u ostalom dijelu zahtjev društva City EX d.o.o. odbijen (točka 2. izreke odluke).
Protiv navedene odluke tužitelj HP-Hrvatska pošta d.d., Zagreb, je podnio tužbu 13. veljače 2014. koja je zavedena kod ovog Suda pod brojem: UsII-23/14, a protiv iste odluke tužbu je podnio i tužitelj City EX d.o.o. Zagreb 14. veljače 2014. koja je zavedena kod ovoga Suda pod brojem: UsII-25/14, pa s obzirom na to da se radi o tužbama protiv iste osporene odluke, Sud je predmete pod gore navedenim brojevima spojio te je proveo jedinstveni postupak po tužbama navedenih tužitelja pod brojem: UsII-23/14.
Tužitelj HP-Hrvatska pošta d.d., Zagreb, (dalje: prvotužitelj) u tužbi u bitnom navodi da je zainteresirana osoba City EX d.o.o., Zagreb 15. srpnja 2013. podnijela zahtjev za pristup poštanskoj mreži davatelja univerzalne usluge (ovdje tužitelja), koji je odobrio te zainteresiranoj strani dostavio prijedlog ugovora o pristupu poštanskoj mreži. Zainteresirana strana nije prihvatila citirani prijedlog, već je tuženiku podnijela zahtjev za rješavanje spora u vezi s davanjem pristupa poštanskoj mreži prvotužitelja. Ocjenjujući navode zainteresirane strane o kakvoći usluge pristupa mreži, kada je riječ o rokovima za prijenos pošiljaka, tuženik je potpuno pogrešno primijenio materijalno pravo tumačeći kako nije naveo ni jedan tehnološki ili drugi razlog koji bi opravdao odstupanja od zakonom propisanih rokova za univerzalnu poštansku uslugu, pozivajući se pri tome na rokove iz članka 40. Zakona o poštanskim uslugama. Međutim, evidentno je da je tuženik odlučujući o tim navodima zainteresirane strane potpuno pogrešno primijenio prisilnu odredbu članka 40. Zakona o poštanskim uslugama na dispozitivni ugovorni odnos između dviju potencijalnih ugovornih strana. Tuženik zaboravlja da je on standardnom ponudom ispunio zakonske uvjete transparentnosti i omogućio jednake uvjete pristupa za istu vrstu i količinu pošiljaka svim podnositeljima zahtjeva za pristup poštanskoj mreži te da upravo Zakon o poštanskim uslugama propisuje ugovorni odnos u ovoj stvari, koji kao i svaki ugovorni odnos, podliježe slobodnoj volji ugovornih strana. Smatra da je tuženik ocjenjujući navode zainteresirane strane o naknadi štete pogrešno ocijenio da je nedopušteno odredbama svoje