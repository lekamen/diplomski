 poštenje, odnosno dosljednost u poštivanju prihvaćenih etičkih načela. Interoperabilnost – sposobnost različitih sustava da djeluju jedinstveno. ISO 9001 – skup standarda koji se odnosi na različite aspekte upravljanja kvalitetom i sadržava dio ISO standarda. Javna politika (ili strategija) – usmjerenost djelovanja tijela javne vlasti na ciljeve kojima se odgovara na javne potrebe ili probleme u određenom razdoblju (eng. policy). Javna služba – skup djelatnosti kojima se zadovoljavaju opći interesi i koje su pravno regulirane (npr. zdravstvo, obrazovanje, znanost, zaštita prirode, kultura, socijalna zaštita itd.). Javna uprava – skup upravnih organizacija koje obavljaju poslove od javnog interesa, a obuhvaćaju tijela državne uprave, jedinice lokalne i područne (regionalne) samouprave te pravne osobe s javnim ovlastima. Javne usluge – skup poslova kojima javna uprava osigurava ostvarivanje prava i interesa korisnika sukladno propisima. Javni interes – prednost ili korist zajednice kao cjeline ispred privatnih ili osobnih interesa. Javni sektor – uključuje javnu upravu, javne službe i trgovačka društva u većinskom vlasništvu države i/ili jedinica lokalne i područne (regionalne) samouprave. Javni zaposlenik – svaki dužnosnik, službenik, namještenik i radnik zaposlen u javnoj upravi. Javnopravno tijelo – tijelo koje obavlja poslove javne uprave. Javnopravna tijela su tijela državne uprave i druga državna tijela, tijela jedinica lokalne i područne (regionalne) samouprave i pravne osobe koje imaju javne ovlasti. Jedinica lokalne samouprave – općina ili grad. Jedinica područne (regionalne) samouprave – županija. Jedinstveno upravno mjesto – mjesto na kojem je stranki omogućeno pokretanje upravnih postupaka, dobivanje propisanih obrazaca, obavijesti, savjeta i druge pomoći iz nadležnosti jednog ili više javnopravnih tijela. Kodeks ponašanja – akt koji ima ulogu predviđanja i sprječavanja određenih specifičnih oblika ponašanja, kao što su: sukob interesa, pogodovanje vlastitom probitku, korupcija i druge neprikladne aktivnosti. Koordinacija – istodobno usmjeravanje više djelatnosti prema zajedničkom cilju, čime se osigurava jedinstvenost djelovanja nekog sustava. Komitologija – tzv. odborska procedura, odnosno postupak u kojem Europska komisija donosi provedbene mjere uz pomoć odbora koje čine predstavnici država članica odnosno stručnjaci i drugi dionici. Kompetencije – skup znanja, vještina i ponašanja te odgovornosti i samostalnosti u radu javnog zaposlenika. Korisnici usluga – građani i poslovni subjekti. Korupcija – svaki oblik zloupotrebe javne ovlasti radi osobne ili koristi s njime povezane osobe. Kvaliteta – način rada i razina ostvarenja ciljeva koji udovoljavaju općeprihvaćenim standardima i očekivanjima korisnika te društva u cjelini. Meritokracija i merit načelo/sustav – sustav upravljanja ljudskim potencijalima u postupku zapošljavanja, ocjenjivanja, nagrađivanja i napredovanja, koji se prvenstveno vodi sposobnostima i postignućima. Načelo dvostupanjskog rješavanja – zajamčeno pravo stranke na žalbu protiv prvostupanjske odluke te kada javnopravno tijelo nije o upravnoj stvari riješilo u propisanom roku. Nadležnost – skup ovlasti i dužnosti koje za postupanje tijela javne uprave propisuje pravni poredak. Namještenik – osoba koja radi na pomoćno-tehničkim poslovima i ostalim poslovima čije je obavljanje potrebno radi pravodobnog i kvalitetnog obavljanja poslova iz djelokruga tijela. Nomotehnika – znanost o izradi pravnih propisa. Normativna djelatnost – skup postupaka i radnji kojima se pravni propisi izrađuju, donose, mijenjaju, dopunjuju ili stavljaju izvan snage. Online – svojstvo povezanosti uređaja koji koristi korisnik interneta. Općina – jedinica lokalne samouprave koja se osniva, u pravilu, za područje više naseljenih mjesta koja predstavljaju prirodnu, gospodarsku i društvenu cjelinu te koja su povezana zajedničkim interesima stanovništva. Osjetljiva radna mjesta – radna mjesta koja su izloženija koruptivnom