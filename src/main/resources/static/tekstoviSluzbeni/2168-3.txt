 prethodno navedene odredbe ugovora mogle imati na tržišno natjecanje, te dovodi do bržeg uspostavljanja tržišnog natjecanja na mjerodavnom tržištu, bez dugotrajnog vođenja postupka.
Ispunjenjem predloženih obveza od strane Mirnovec pirotehnike, uklonile bi se odredbe ugovora o zakupu i ugovora o poslovnoj suradnji u vrijeme trajanja zakupa koje je Agencija ocijenila spornim, te koje su predstavljale indicije za pokretanje predmetnog postupka.
Naime, predloženim izmjenama ugovora o zakupu i ugovora o poslovnoj suradnji u vrijeme trajanja zakupa, zakupodavci će uz proizvode Mirnovec pirotehnike moći u istom prostoru prodavati i pirotehničke proizvode drugih dobavljača.
Iz odredbi koje se odnose na raskid ugovora brišu se odredbe o zabrani poslovanja s drugim dobavljačima pirotehnike u razdoblju na koje su ugovori prvobitno sklopljeni.
Isto tako, izvršenjem predloženih mjera i uvjeta koje se odnose na izmjene ugovora o poslovnoj suradnji Mirnovec pirotehnike s distributerima, iz istih će biti uklonjena isključivost, zbog čega će navedeni distributeri, uz proizvode Mirnovec pirotehnike moći prodavati i pirotehničke proizvode drugih dobavljača.
Prilikom ocjene dostatnosti predloženih mjera i uvjeta, Agencija je uzela u obzir da je riječ o djelatnosti koja je posebno uređena Zakonom o eksplozivnim tvarima (»Narodne novine« broj 178/04, 109/07, 67/08, 144/10, dalje: ZET). Trgovac na malo koji želi prodavati pirotehnička sredstva, sukladno članku 30. ZET-a za dozvoljenu prodaju mora imati posebno odobrenje Ministarstva unutarnjih poslova, te je osim toga, dužan pirotehnička sredstva namijenjena za maloprodaju skladištiti u posebno opremljenom priručnom skladištu. Isto tako, sukladno članku 11. ZET-a, svatko tko rukuje pirotehničkim sredstvima mora biti stručno osposobljen za njihovo rukovanje po programu koji provode ovlaštene ustanove za obrazovanje odraslih.
Sukladno članku 30. ZET-a pirotehnička sredstva razreda II, III, T1 i P1 mogu se prodavati od 15. prosinca do 1. siječnja u maloprodaji samo u prodavaonicama oružja i streljiva ili u prodavaonicama koje imaju odobrenje za prodaju pirotehničkih sredstava osobama starijim od 18 godina, a koje moraju ispuniti uvjete iz Pravilnika o prostornim, tehničkim i sigurnosnim zahtjevima koje moraju zadovoljiti prodavaonice pirotehničkih sredstava (»Narodne novine« broj 141/08 i 65/10).
Člankom 49. stavkom 5. ZZTN-a propisuje se da će Agencija namjeru prihvaćanja preuzimanja izvršenja mjera i uvjeta iz članka 49. stavka 1. ZZTN-a objaviti na svojoj internetskoj stranici u obliku skraćenog opisa predmeta i sadržaja mjera i uvjeta, uz poziv svim zainteresiranim stranama za dostavljanje pisanih primjedaba, stavova i mišljenja u roku od dvadeset (20) dana od dana objave poziva.
Stoga je Agencija 21. srpnja 2015., sukladno članku 49. točki 5. ZZTN-a, na internetskim stranicama Agencije: www.aztn.hr objavila namjeru prihvaćanja preuzimanja izvršenja mjera i uvjeta i javni poziv svim zainteresiranim stranama za dostavljanje pisanih primjedaba, stavova i mišljenja na prijedlog Mirnovec pirotehnike za preuzimanje obveze izvršenja određenih mjera i uvjeta te rokova u kojima će to učiniti.
Do isteka roka iz objavljene namjere prihvaćanja preuzimanja izvršenja mjera i uvjeta i javnog poziva zainteresiranim stranama za dostavljanje pisanih primjedaba, stavova i mišljenja na prijedlog Mirnovec pirotehnike, odnosno do 10. kolovoza 2015., Agencija je zaprimila jedno očitovanje, i to očitovanje podnositelja inicijative Weco pirotehnike.
U očitovanju od 31. srpnja 2015., Weco pirotehnika, u ime Weco pirotehnike i Jorge pirotehnike, u bitnome su istaknuo kako predmetni javni poziv smatra promašenim te predlaže da ukoliko je utvrđeno da je došlo do povrede zakona da se sporni ugovori proglase ništetnima.
3. Odluka Vijeća za zaštitu tržišnog natjecanja
3.1. Na temelju dostavljene dokumentacije i utvrđenog činjeničnog stanja u ovom predmetu, Vijeće za zaštitu tržišnog natjecanja (dalje: Vijeće) je sukladno