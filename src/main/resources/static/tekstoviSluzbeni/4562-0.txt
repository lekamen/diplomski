89 05.10.2016 Statut Hrvatske veterinarske komore
HRVATSKA VETERINARSKA KOMORA
1911
Skupština Hrvatske veterinarske komore na zasjedanju 22. rujna 2015. godine, u skladu s odredbama članka 13. Zakona o udrugama (»Narodne novine«, broj 74/14) te članka 128. Zakona o veterinarstvu (»Narodne novine« br. 82/2013 i 148/2013), donijela je
STATUT
I. OPĆE ODREDBE
Članak 1.
Ovim Statutom uređuje se:
– naziv i sjedište,
– zastupanje,
– izgled pečata,
– područje djelovanja sukladno ciljevima,
– djelatnosti kojima se ostvaruju ciljevi,
– gospodarska djelatnost sukladno zakonu,
– način osiguranja javnosti djelovanja,
– uvjeti i način učlanjivanja i prestanku članstva,
– prava, obveze i odgovornost te stegovna odgovornost članova,
– vođenje popisa članova,
– ustrojstvo, način rada i djelovanja,
– tijela Komore,
– sastav tijela i načinu sazivanja sjednica,
– izbor, opoziv, ovlasti, način odlučivanja i trajanju mandata, te način sazivanja skupštine u slučaju isteka mandata;
– izbor i opoziv likvidatora,
– prestanak postojanja,
– imovina, način stjecanja i raspolaganja imovinom,
– postupak s imovinom u slučaju prestanka rada,
– način rješavanja sporova i sukoba interesa unutar udruge,
– druga pitanja koja su važna za djelovanje Hrvatske veterinarske komore, veterinarsku profesiju i veterinarsku djelatnost.
Članak 2.
Hrvatska veterinarska komora (u daljnjem tekstu: Komora) jest samostalna i neovisna udruga doktora veterinarske medicine (u daljnjem tekstu: veterinara) i veterinarskih tehničara, na području Republike Hrvatske, kojoj je temeljna zadaća reguliranje veterinarske profesije, promicanje veterinarstva i zastupanje interesa u području veterinarstva.
Komora svoju djelatnost obavlja samostalno, u skladu s odredbama Zakona o veterinarstvu, ovoga Statuta te njihovih provedbenih akata.
Komora predstavlja svoje članstvo u zemlji i inozemstvu.
Članak 3.
Hrvatska veterinarska komora (u daljnjem tekstu: Komora) svoju djelatnost obavlja na području Republike Hrvatske.
Komora je neprofitna pravna osoba s javnim ovlastima, sa svim pravima, obvezama i odgovornostima koje joj pripadaju po Ustavu i zakonu, upisana je u Registar udruga Republike Hrvatske.
Članak 4.
Komora samostalno odlučuje o suradnji s veterinarskim komorama drugih zemalja, o povezivanju sa sličnim institucijama i o prestanku suradnje.
Komora može ostvariti suradnju s odgovarajućim međunarodnim organizacijama i institucijama te se u njih učlanjivati.
Odluke o učlanjivanju u međunarodne organizacije i institucije donosi Skupština Komore.
Članak 5.
Komoru predstavlja i zastupa predsjednik, zamjenik predsjednika i izvršni direktor u skladu s odredbama ovoga Statuta.
Članak 6.
Naziv Komore glasi: Hrvatska veterinarska komora.
Skraćeni naziv Komore glasi: HVK.
Naziv Komore na engleskom jeziku glasi: CroatianVeterinary Chamber.
Skraćeni naziv Komore na engleskom jeziku glasi: CVC.
Članak 7.
Sjedište Komore je u Zagrebu, Heinzelova 55.
Komora djeluje na čitavom području Republike Hrvatske.
Članak 8.
Komora ima zaštitni znak, vizualno rješenje zaštitnog znaka priloženo je Statutu i čini njegov sastavni dio (Prilog 1).
Komora ima pečat, žig i štambilj te pečat s grbom Republike Hrvatske.
Pečat i žig Komore su okruglog oblika, promjera 30 mm, s upisanim tekstom u krugu: »Hrvatska veterinarska komora – Zagreb«, a u sredini je zaštitni znak Komore.
Štambilj Komore je pravokutnog oblika, veličine 60 × 20 mm, a sadržava naziv i adresu sjedišta Komore.
Pečat s grbom Republike Hrvatske je okruglog oblika, promjera 38 i 25 mm. U sredini pečata nalazi se grb Republike Hrvatske. U koncentričnim krugovima oko grba upisan je tekst »Republika Hrvatska«, ispisan iznad grba većim slovima od ostalog teksta, a ispod grba upisan je tekst »Hrvatska veterinarska komora« s upisom sjedišta pravne osobe »Zagreb«.
Pečat s grbom Republike Hrvatske koristi se isključivo na aktima koje Hrvatska veterinarska komora donosi u okviru javnih ovlasti određenih člankom 129. Zakona o veterinarstvu (»Narodne novine« br. 82/2013 