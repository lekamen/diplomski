22 11.03.2016 Presuda Visokog upravnog suda Republike Hrvatske broj: Usoz-133/15-5 od 23. veljače 2016.
VISOKI UPRAVNI SUD REPUBLIKE HRVATSKE
614
PRESUDA
Visoki upravni sud Republike Hrvatske u vijeću sastavljenom od sudaca toga suda Eveline Čolović Tomić, predsjednice vijeća, Mire Kovačić, mr. sc. Ivice Kujundžića, Lidije Vukičević i mr. sc. Inge Vezmar Barlek, članova vijeća, uz sudjelovanje sudske savjetnice Ivane Mamić Vuković, zapisničarke, u postupku ocjene zakonitosti općeg akta povodom obavijesti odvjetnika Damira Jelušića iz Kraljevice, Banj 64, po službenoj dužnosti, na sjednici održanoj 23. veljače 2016.,
presudio je
Ukida se odredba članka 13. stavka 6. Pravilnika o uvjetima i postupku za priznanje specijalnosti odvjetnicima upisanim u Imenik odvjetnika Hrvatske odvjetničke komore u dijelu koji glasi: »… i protiv nje se ne može voditi upravni spor.«.
Obrazloženje
Podnositelj je ovom Sudu podnio zahtjev za ocjenu zakonitosti i ustavnosti odredaba članka 2. stavka 1. točke c, članka 3. točke 1., članka 5., članka 13. stavka 6. i članka 15. stavka 2. i 3. Pravilnika o uvjetima i postupku za priznanje specijalnosti odvjetnicima upisanim u Imenik odvjetnika Hrvatske odvjetničke komore (dalje u tekstu: Pravilnik), u kojem je, s obzirom da nisu ispunjene procesne pretpostavke za pokretanje postupka ocjene zakonitosti i ustavnosti podnositelja kao fizičke osobe, predložio da Sud predmetni zahtjev uzme u razmatranje kao obavijest fizičke osobe i, radi šireg društvenog značaja, postupak inicira i provede po službenoj dužnosti.
Podnositelj smatra da su osporavane odredbe u nesuglasju s Ustavom Republike Hrvatske (»Narodne novine«, broj 85/10. – proč.tekst i 5/14.), Zakonom o odvjetništvu (»Narodne novine«, broj 9/94., 117/08., 50/09. – ispr., 75/09. i 18/11.) i Zakonom o upravnim sporovima (»Narodne novine«, broj 20/10., 143/12. i 152/14.), a što iste čini materijalnopravno nezakonitim i protuustavnim. Odredbu članka 2. stavka 1. točke c Pravilnika smatra nesuglasnom odredbi članka 69. stavka 4. Zakona o odvjetništvu, uz obrazloženje da niži pravni akt mora biti u sukladnosti s višim pravnim aktom. Navedenom uvjetu ovdje nije udovoljeno, jer je osporavanom odredbom Pravilnika, kao preduvjet za priznanje specijalnosti, propisano da se odvjetnik bavi odvjetništvom najmanje osam godina nakon upisa u Imenik odvjetnika ako se pretežno bavio odvjetništvom u oblasti prava za koju traži specijalnost i za to vrijeme objavio najmanje tri stručna rada kao prilog teoriji ili praksi u toj oblasti prava, dok je odredbom članka 69. stavka 4. Zakona o odvjetništvu propisano da uvjete za priznanje specijalnosti ispunjava odvjetnik koji je najmanje pet godina s uspjehom obavljao pravne poslove u oblasti iz koje traži specijalnost, odnosno čiji radovi na temelju kojih je u toj oblasti stekao znanstveni stupanj magistra prava ili doktorat pravnih znanosti ili čiji drugi objavljeni radovi predstavljaju značajniji prilog unapređenju pravne znanosti ili prakse. Odredba članka 3. točke 1. Pravilnika, kako ju je podnositelj označio, u tekstu u kojem je citirana u zahtjevu odgovara odredbi članka 3. stavka 3. Pravilnika. Navedenu odredbu, koja određuje da uz zahtjev treba pružiti dokaze o postojanju uvjeta iz točke 2. i priložiti po pet primjeraka pismenih radova iz točke 4. prethodnog stavka, podnositelj smatra nejasnom, nepreciznom i neodređenom normom, što je protivno načelima pravne sigurnosti i vladavine prava, a što nastavno opširno obrazlaže citirajući stajališta Ustavnog suda Republike Hrvatske. Nejasnim, neodređenim i konfuznim primjerom normiranja podnositelj smatra i odredbu članka 5. Pravilnika, koja ovlašćuje Izvršni odbor proslijediti zahtjeve, zajedno s njihovim pismenim radovima, Povjerenstvu za ocjenu (postojanja) uvjeta za priznanje specijalnosti, ako utvrdi da podnositelj ili podnositelji zahtjeva ispunjavaju preduvjete. U odnosu na odredbu članka 13. stavka 6. Pravilnika, podnositelj naglašava kako je Hrvatska odvjetnička komora, u