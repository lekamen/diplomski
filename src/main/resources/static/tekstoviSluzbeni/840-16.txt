 obvezuje nositelje vlasti da ovlasti koje imaju na temelju Ustava i uloge koje imaju u danim okolnostima koriste poštujući pravila demokratske procedure kao njezina sastavnog dijela. Ona postoje kako bi promicala i istovremeno štitila temeljne demokratske vrijednosti društva. Bez demokratske procedure nema ni demokracije u supstancijalnom smislu.
29.1. Zabrinutost Ustavnog suda u tom je smislu usmjerena na postupke Vlade koji su prethodili donošenju Uredbe/ID-ZUIMP.
Cijeli tijek kolektivnog pregovaranja prije donošenja Uredbe/ID-ZUIMP imao je niz nedostataka koji ne govore u prilog proceduralne poštenosti Vlade. Tako je Ustavni sud zaključio da Vlada, unatoč važećim kolektivnim ugovorima, nije u prijedlogu Državnog proračuna za 2014. uopće planirala sredstva za obveze preuzete iz njih (prema očitovanju ministra financija, »u trenutku donošenja Državnog proračuna Republike Hrvatske za 2014. godinu i projekcija za 2015. i 2016. godinu ..., 4. prosinca 2013. godine, za 2014. godinu nisu bila uračunata odnosno planirana sredstva za isplatu regresa i božićnica za službenike i namještenike u javnim službama«), čime nije postupila sukladno članku 6. stavku 5. Zakona o proračunu (»Narodne novine« broj 87/08. i 136/12.) koji glasi:
»Članak 6.
(...)
(5) U proračunu se planiraju sredstva za pokriće preuzetih obveza iz prethodne/-ih godina, kao i sredstva za plaćanje obveza nastalih u tekućoj fiskalnoj godini za koju se proračun donosi.«
Nadalje, Vlada je nakon donošenja Državnog proračuna za 2014. i projekcija za 2015. i 2016. godinu u saborsku proceduru uputila Prijedlog Zakona o uskrati isplate pojedinih materijalnih prava zaposlenima u javnim službama s Konačnim prijedlogom zakona, uz prijedlog da se zakon donese po hitnom postupku (P.Z.573/13) da bi ga 18. prosinca 2013. povukla i na sjednici održanoj 27. prosinca 2013. donijela Uredbu/ID-ZUIMP, čime je četiri dana prije prestanka važenja zakona produljila njegovu primjenu.
30. Poštovanje propisane procedure, ali i demokratskih standarda pri donošenju zakona, drugih propisa i općih akata najmanja je mjera zahtjeva koja se pred njihove donositelje postavlja u demokratskom društvu utemeljenom na vladavini prava.
30.1. U državi utemeljenoj na vladavini prava ne smije postojati neograničena moć. Arbitrarno (samovoljno) vršenje ovlasti omogućava, u supstancijalnom smislu, nepoštene, nerazložne, nerazumne ili opresivne odluke koje su protivne načelu vladavine prava. »Arbitrarnost je zapravo najšire područje slobodnog odlučivanja na podlozi zakonskog ovlaštenja – to je neka vrsta legalizirane samovolje, jer se donositelju odluke ostavlja da određenu svrhu realizira sredstvima koja su stvar njegove osobne volje« (Ivančević, »Institucije upravnog prava«, str. 199.). U Republici Hrvatskoj takvo je ponašanje vlasti apsolutno zabranjeno.
31. U postupanju Vlade u konkretnom slučaju razvidno je odstupanje od punog poštovanja pravila demokratske procedure pri kolektivnom pregovaranju. Ipak, sagledavajući ovaj predmet u njegovoj cjelini i u kontekstu u kojem je osporena zakonska mjera donesena, a njezino važenje potom i produljeno, može se zaključiti da u konkretnom slučaju nije bila riječ o prakticiranju neograničene političke moći (»legalizirane samovolje«) Vlade kao nositelja izvršne vlasti.
Takva ocjena Ustavnog suda temelji se na razlozima koji su podrobno obrazloženi u nastavku ove odluke (v. točke 34. i dalje obrazloženja ove odluke).
B. MATERIJALNA (NE)SUGLASNOST ZUIMP-a I UREDBE/ID-ZUIMP S USTAVOM
32. Rješenjem od 18. srpnja 2014. Ustavni sud utvrdio je da ZUIMP i Uredba/ID-ZUIMP zahvaćaju u imovinska prava adresata tih propisa u smislu članka 48. stavka 1. Ustava i članka 1. Protokola br. 1 uz Konvenciju za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija).
Međutim, iako su pravo na regres i božićnicu imovinska prava zaposlenih u javnim službama, Ustavni