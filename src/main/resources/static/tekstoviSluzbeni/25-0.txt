1 02.01.2015 Pravilnik o sadržaju zahtjeva i dokumentaciji koja se dostavlja uz zahtjev za izdavanje odobrenja za provođenje statusnih promjena društva za osiguranje odnosno društva za reosiguranje
HRVATSKA AGENCIJA ZA NADZOR FINANCIJSKIH USLUGA
26
Na temelju članka 24.b stavka 11. Zakona o osiguranju (»Narodne novine« broj 151/05, 87/08, 82/09, 54/13 i 94/14), Hrvatska agencija za nadzor financijskih usluga na sjednici Upravnog vijeća održanoj 24. prosinca 2014. donosi
PRAVILNIK
O SADRŽAJU ZAHTJEVA I DOKUMENTACIJI KOJA SE DOSTAVLJA UZ ZAHTJEV ZA IZDAVANJE ODOBRENJA ZA PROVOĐENJE STATUSNIH PROMJENA DRUŠTVA ZA OSIGURANJE ODNOSNO DRUŠTVA ZA REOSIGURANJE
Uvod
Članak 1.
(1) Statusnim promjenama društva za osiguranje (dalje u tekstu: Društvo), za čije provođenje Društvo podnosi zahtjev za izdavanje odobrenja Hrvatskoj agenciji za nadzor financijskih usluga (dalje u tekstu: Agencija), smatraju se statusne promjene Društva propisane člankom 24. b Zakona o osiguranju.
(2) Ovim Pravilnikom Agencija sukladno članku 24.b Zakona o osiguranju (dalje u tekstu: Zakon) detaljnije propisuje:
1. sadržaj zahtjeva te dokumentaciju i podatke koji se Agenciji dostavljaju uz zahtjev za izdavanje odobrenja Društvu koje želi pripojiti drugo Društvo odnosno drugu pravnu osobu sa sjedištem u Republici Hrvatskoj ili izvan nje (dalje u tekstu: Društvo preuzimatelj) i sadržaj zahtjeva te dokumentaciju i podatke za izdavanje odobrenja Društvu koje se namjerava pripojiti drugom Društvu (dalje u tekstu: Društvo koje se pripaja),
2. sadržaj zahtjeva te dokumentaciju i podatke koji se Agenciji dostavljaju uz zahtjev za izdavanje odobrenja društvima koja se namjeravaju spojiti,
3. sadržaj zahtjeva te dokumentaciju i podatke koji se Agenciji dostavljaju uz zahtjev za izdavanje odobrenja za provođenje razdvajanja Društvu koje namjerava svu svoju imovinu prenijeti na dva ili više novih društava ili društava koja već postoje,
4. sadržaj zahtjeva te dokumentaciju i podatke koji se Agenciji dostavljaju uz zahtjev za izdavanje odobrenja za provođenje odvajanja Društvu koje namjerava jedan ili više dijelova svoje imovine prenijeti na jedno ili više novih društava ili jedno ili više društava koja već postoje.
(3) Odredbe ovog Pravilnika koje se odnose na Društva za osiguranje na odgovarajući se način primjenjuju na Društva za reosiguranje.
Zahtjev za izdavanje odobrenja za pripajanje Društva za osiguranje
Članak 2.
(1) Zahtjev za izdavanje odobrenja za pripajanje koji Agenciji podnosi Društvo preuzimatelj za pripajanje drugog Društva sa sjedištem u Republici Hrvatskoj mora sadržavati predmet zahtjeva s naznakom tvrtke, sjedišta i OIB-a podnositelja zahtjeva, potpisan od strane ovlaštenih osoba za zastupanje u skladu s odredbama Zakona koje uređuju zastupanje Društva prema Agenciji, u kojem će se obrazložiti razlozi za pripajanje te ciljevi koji se namjeravaju postići pripajanjem.
(2) Uz zahtjev iz stavka 1. ovoga članka Društvo preuzimatelj dužno je dostaviti:
1. je li povezana osoba s Društvom koje se pripaja u smislu članka 10. Zakona, a ako jest, s opisom načina povezanosti,
2. nacrt ugovora o pripajanju izrađen u skladu sa Zakonom o trgovačkim društvima,
3. izvješće uprave Društva o pripajanju, osim kada sastavljanje takvog izvješća nije potrebno sukladno odredbama Zakona o trgovačkim društvima,
4. izvješće revizora o obavljenoj reviziji pripajanja, osim kada sastavljanje takvog izvješća nije potrebno sukladno odredbama Zakona o trgovačkim društvima,
5. izvješće nadzornog odbora Društva o namjeravanom pripajanju, osim kada sastavljanje takvog izvješća nije potrebno sukladno odredbama Zakona o trgovačkim društvima,
6. zapisnik s Glavne skupštine Društva na kojoj je donesena Odluka o pripajanju odnosno Odluka o odobrenju ugovora o pripajanju,
7. izjavu Društva o obvezi objavljivanja prospekta u smislu odredbi Zakona o tržištu kapitala odnosno izjavu o izuzeću od navedene obveze uz obrazloženje ispunjenja uvjeta za navedeno izuzeće te naznaku dokumentacije u kojoj su