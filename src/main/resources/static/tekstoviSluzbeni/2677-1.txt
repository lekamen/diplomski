 članku 66. stavku 1. Zakona o obveznim odnosima (»Narodne novine« broj 53/91., 73/91., 3/94., 7/96., 112/99. i 88/01., u daljnjem tekstu: ZOO), nema učinka među strankama. Sudovi su također smatrali da ne postoji obveza tuženika na povrat utuženog iznosa jer on pozajmljeni novac nije ni primio.
4.1. Tako je Općinski građanski sud u Zagrebu u osporenoj prvostupanjskoj presudi kao razloge za odbijanje tužbenog zahtjeva podnositelja naveo sljedeće:
»Ovakav iskaz tuženika u njegovim bitnim dijelovima neposredno ili posredno u svojim iskazima potvrdili su i svjedoci Ivan Visković, Vicenco Meštrović i Goran Kovačić.
(...)
Sud je prihvatio iskaze tuženika i svjedoka Viskovića, Meštrovića i Kovačića, cijeneći ih iskrenim i uvjerljivim, a te iskaze potvrđuje i dokumentacija priležeća spisu o izvršenim isplatama II tužitelju i pokušajima tuženika za razrješenje nastale situacije.
(...)
Prema nalazu suda neuvjerljivi su i neživotni navodi I i II tužitelja da su izvršili pozajmicu znatnog iznosa novca tuženiku, kraj nesporne činjenice da ga prethodno uopće nisu poznavali. Upravo suprotno tome, II tužitelj je duži niz godina poznavao Miljenka Guilermija s kojim je i dogovorio sve odredbe ugovora o zajmu. Neuvjerljivost i neživotnost navoda II tužitelja ogleda se i u tome da tuženik nije vršio povrat zajma, već su to činile osobe povezane s obrtom 'MAS' ili brat tuženika koji je na taj način vraćao dug prema Miljenku Guilermiju, a iz samih potvrda o primitku novca koje je II tužitelj potpisivao razvidno je da se radi o dugu tih osoba (Guilermi, Ćurin i Ante Visković) prema II tužitelju. Pri tome su neuvjerljivi navodi II tužitelja da je on potvrde samo potpisivao želeći dobiti novac neovisno o tome što je tamo pisalo ili da ih je faktično sastavljao Ivan Visković.«
4.2. Županijski sud u Zagrebu je u povodu žalbe tužitelja u osporenoj drugostupanjskoj presudi potvrdio prvostupanjsku presudu, navodeći sljedeće:
»Sud prvog stupnja pravilno je utvrdio činjenično stanje na temelju savjesne ocjene svakog dokaza pa tako i ocjene iskaza svjedoka Ivana Viskovića, Vicenca Meštrovića i Gorana Kovačića, te tuženika ... te utvrdio da predmetni ugovor o zajmu ... ne predstavlja njihovu pravu volju za sklapanjem ugovora već prikriva drugi usmeni ugovor o zajmu kojim su I. i II. tužitelj iznos od 70.000,00 DEM pozajmili Miljenku Guilermiju za poslovanje obrta »MAS«. Tako je utvrđeno da je spomenuti iznos primio Stjepko Ćurin dok je tuženik potpisao ugovor o zajmu kao i kupoprodajni ugovor o prodaji ribarskog broda 'Gdinj 1' kojeg je tuženik bio vlasnik no udio od oko 40.000,00 DEM su imali Miljenko Guilermo, Stjepko Ćurin i Ante Visković i sklapanjem kupoprodajnog ugovora se trebao garantirati povrat zajma I. i II. tužitelju.
Tako je temeljem gore navedenih dokaza utvrđeno da su tuženik i Stjepko Ćurin po nalogu Miljenka Guilerma otišli u Zagreb gdje je Stjepko Ćurin od I. i II. tužitelja preuzeo iznos od 70.000,00 DEM koji je bio namijenjen poslovanju obrta 'MAS' čiji su suvlasnici bili Miljenko Guilermo, Stjepko Ćurin i Ante Visković, a tuženik je bio kao osiguranje jer je garantirao povrat zajma svojim brodom. Isto tako utvrđeno je da je dio novca I. i II. tužitelju vratio Miljenko Guilermo, dok je dio vratio Ivan Visković, brat tuženika nakon smrti Miljenka Guilermija, a isplate su bile u dogovoru s Stjepkom Ćurinom i Antom Viskovićem.
Suprotno žalbenim navodima I. i II. tužitelja pravilno je sud prvog stupnja postupio kada nije prihvatio njihove iskaze kao ni iskaz svjedoka Stjepka Ćurina ocjenjujući ih neuvjerljivim i nelogičnim, te u suprotnosti s dokumentacijom u spisu s obzirom da se neživotnim ukazuje da bi I. i II. tužitelj izvršili pozajmicu znatnog iznosa novca tuženiku kojeg uopće prije toga nisu poznavali dok je II. tužitelj poznavao Miljenka Guilermija s kojim je i dogovorio sve odredbe ugovora o zajmu.
(...)
Pravilnim se ukazuje i zaključak suda prvog stupnja da se neuvjerljivost navoda II. tužitelja ogleda i u tome da tuženik nije vršio 