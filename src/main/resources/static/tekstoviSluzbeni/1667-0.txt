85 01.08.2015 Presuda Visokog upravnog suda Republike Hrvatske broj: UsII-12/12-10 od 13. srpnja 2015.
VISOKI UPRAVNI SUD REPUBLIKE HRVATSKE
1668
PRESUDA
Visoki upravni sud Republike Hrvatske u vijeću sastavljenom od sutkinja toga suda Sanje Otočan, predsjednice vijeća, Fedore Lovričević-Stojanović i Dijane Vidović, članica vijeća, te Martine Sitar, zapisničarke, u upravnom sporu tužitelja Hrvatskog Telekoma d.d. Zagreb, Ulica Roberta Frangeša Mihanovića 9, kojeg zastupa opunomoćenica Iva Cibulić, protiv tuženika Hrvatske agencije za poštu i elektroničke komunikacije (sada: Hrvatska regulatorna agencija za mrežne djelatnosti), Zagreb, Ulica Roberta Frangeša Mihanovića 9, kojeg zastupa opunomoćenica Marina Brkljačić, radi određivanja operatora sa značajnom tržišnom snagom i regulatornih obveza, nakon usmene i javne rasprave, 13. srpnja 2015.
presudio je
I. Odbija se tužbeni zahtjev za poništenje odluke tuženika, klasa: UP/I-344-01/11-07/07, urbroj: 376-11-12-9 od 21. ožujka 2012.
II. Ova presuda će se objaviti u »Narodnim novinama«.
Obrazloženje
Tužitelj je podnio pravodobnu i dopuštenu tužbu protiv odluke tuženika klasa: UP/I-344-01/11-07/07, urbroj: 376-11-12-9 od 21. ožujka 2012.
Točkom I. izreke osporavane odluke tužitelj je sa svojim povezanim društvom, Iskon Internetom d.d., Zagreb, Garićgradska 18, određen operatorom sa značajnom tržišnom snagom na tržištu maloprodaje širokopojasnog pristupa Internetu te na usko povezanom tržištu prijenosa televizijskih programa uz plaćanje naknade.
Točkom II. izreke odluke, tužitelju i Iskon Internetu d.d., Zagreb, u svrhu nadzora maloprodajnih cijena usluga, određene su regulatorne obveze zabrane sprječavanja ulaska na tržište ili ograničavanja tržišnog natjecanja određivanjem preniskih cijena usluga, zabrane davanja neopravdane prednosti pojedinim krajnjim korisnicima usluga te zabrane neopravdanog povezivanja određenih vrsta usluga.
Prema točki III. izreke odluke, mjere, način, uvjeti i rokovi provođenja regulatornih obveza iz točke II. izreke propisani su dokumentom tuženika »Analiza tržišta maloprodaje širokopojasnog pristupa Internetu« koji je u cijelosti sastavni dio osporavane odluke.
Protiv odluke tuženika tužitelj podnosi tužbu zbog pogrešno i nepotpuno utvrđenog činjeničnog stanja i pogrešne primjene materijalnog prava. U tužbi i tijekom postupka pred ovim Sudom u bitnom ističe da je tuženik osporavanom odlukom utvrdio kako mjerodavno tržište maloprodaje širokopojasnog pristupa Internetu podliježe prethodnoj regulaciji, slijedom čega je proveo postupak analize tržišta i proglasio tužitelja operatorom sa značajnom tržišnom snagom na tom tržištu te mu odredio regulatorne obveze. Međutim, tuženik je, pored toga, utvrdio postojanje maloprodajnog tržišta prijenosa televizijskih programa uz plaćanje naknade, koje, prema mišljenju tuženika također podliježe prethodnoj regulaciji, s obzirom na to da između tih dvaju tržišta postoje veze koje omogućavaju prijenos značajne tržišne snage s jednog tržišta na drugo. Stoga je tuženik proglasio tužitelja operatorom sa značajnom tržišnom snagom i na usko povezanom tržištu prijenosa televizijskih programa uz plaćanje naknade i odredio mu regulatorne obveze. Tužitelj nadalje ističe kako nije sporno da se dva navedena tržišta mogu smatrati povezanim tržištima, međutim, smatra da je tuženik, osporavanom odlukom u dijelu koji se odnosi na tržište prijenosa televizijskih programa uz plaćanje naknade, prekoračio svoje ovlasti propisane člankom 5. Zakona o elektroničkim komunikacijama (»Narodne novine« 73/08., 90/11., 133/12., 80/13. i 71/14.) budući da je pretpostavka za tuženikovu nadležnost nad regulacijom usko povezanog tržišta da se i usko povezano tržište može podvesti pod kategoriju elektroničkih komunikacijskih tržišta, što nije slučaj kod tržišta televizije. Ukazuje na odredbe Zakona o elektroničkim komunikacijama prema kojima tuženikova nadležnost obuhvaća samo područje elektroničkih komunikacija odnosno elektroničkih komunikacijskih