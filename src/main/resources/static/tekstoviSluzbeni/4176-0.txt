60 01.07.2016 Odluka Ustavnog suda Republike Hrvatske broj: U-III-412/2016. od 3. lipnja 2016.
USTAVNI SUD REPUBLIKE HRVATSKE
1525
Ustavni sud Republike Hrvatske, u sastavu Jasna Omejec, predsjednica, te suci Marko Babić, Snježana Bagić, Slavica Banić, Mario Jelušić, Antun Palarić, Duška Šarin i Miroslav Šeparović, u postupku koji je ustavnom tužbom pokrenuo Boris Miletić iz Pule, kojeg zastupa Goran Veljović, odvjetnik iz Zajedničkog odvjetničkog ureda Goran Veljović, Siniša Borštner, Denis Jelenković, Merima Ibrahimović, Andrej Stanič, Ivana Bilić Komparić, Milena Veljović i Vladimir Veljović iz Pule, na sjednici održanoj 3. lipnja 2016. donio je
ODLUKU
I. Ustavna tužba se usvaja.
II. Ukidaju se:
– presuda Visokog upravnog suda Republike Hrvatske broj: Usž-1267/15-2 od 12. studenoga 2015.,
– presuda Upravnog suda u Rijeci broj: 2 UsI-569/15-11 od 9. lipnja 2015. i
– odluka Povjerenstva za odlučivanje o sukobu interesa broj: 711-I-521-P-48-14/15-07-4 od 4. ožujka 2015.
III. Predmet se vraća Povjerenstvu za odlučivanje o sukobu interesa na ponovni postupak.
IV. Ova odluka objavit će se »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je Boris Miletić iz Pule (u daljnjem tekstu: podnositelj), kojeg zastupa Goran Veljović, odvjetnik iz Zajedničkog odvjetničkog ureda Goran Veljović, Siniša Borštner, Denis Jelenković, Merima Ibrahimović, Andrej Stanič, Ivana Bilić Komparić, Milena Veljović i Vladimir Veljović iz Pule.
2. Ustavna tužba podnesena je u povodu navodnih povreda ustavnih prava podnositelja koje su učinjene sljedećim pojedinačnim aktima:
– presudom Visokog upravnog suda Republike Hrvatske (u daljnjem tekstu: Visoki upravni sud) broj: Usž-1267/15-2 od 12. studenoga 2015. (u daljnjem tekstu: drugostupanjska presuda),
– presudom Upravnog suda u Rijeci broj: 2 UsI-569/15-11 od 9. lipnja 2015. (u daljnjem tekstu: prvostupanjska presuda) i
– odlukom Povjerenstva za odlučivanje o sukobu interesa broj: 711-I-521-P-48-14/15-07-4 od 4. ožujka 2015. (u daljnjem tekstu: odluka Povjerenstva).
Odlukom Povjerenstva utvrđeno je da je podnositelj počinio povredu članka 14. stavka 1. Zakona o sprječavanju sukoba interesa (»Narodne novine« broj 26/11., 12/12. i 126/12. – odluka i rješenje USRH broj: U-I-2414/2011 i dr.; u daljnjem tekstu: ZoSSI:26/11-126/12) te je kažnjen novčanom kaznom.
3. Podnositelj smatra da mu je osporenim pojedinačnim aktima povrijeđeno više ustavnih prava zajamčenih člankom 29. stavkom 1., člankom 19. stavkom 2. zasebno i zajedno s člankom 3., te člankom 35. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), kao i člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija).
4. Na temelju članaka 69. alineje 3. i 70. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), za potrebe ustavnosudskog postupka zatražen je i zaprimljen spis Upravnog suda u Rijeci broj: 2 Usl-569/15.
5. Za ovaj predmet mjerodavne su odredbe sljedećih zakona:
– Zakona o sprječavanju sukoba interesa u obnašanju javnih dužnosti (»Narodne novine« broj 163/03., 94/04., 48/05., 141/06., 60/08., 38/09. i 92/10.), koji je bio na snazi od 24. listopada 2003. do 10. ožujka 2011. U ovoj se odluci za taj zakon koristi skraćena oznaka ZoSSIJD:163/03-92/10;
– Zakon o sprječavanju sukoba interesa (»Narodne novine« broj 26/11., 12/12., 126/12. – odluka i rješenje USRH broj: U-I-2414/2011 i dr. i 57/15.), koji je stupio na snagu 10. ožujka 2011. U ovoj se odluci za taj zakon koristi skraćena oznaka ZoSSI:26/11-57/15.
5.1. Ako se u odluci upućuje na zakonske odredbe koje su bile na snazi u određenom razdoblju važenja pojedinog zakona, posljednji podatak o broju »Narodnih novina« u skraćenoj