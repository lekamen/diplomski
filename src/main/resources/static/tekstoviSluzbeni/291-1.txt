Mato Buljević vlasnik je rabljenog osobnog automobila reg. oznake ŽU-777-B, koji je kupio 1992. godine od trgovačkog društava »KUM« s.p.o. iz Županje, pri čemu je kupoprodajni ugovor na strani prodavatelja potpisala podnositelju nepoznata osoba u ime tog poduzeća i A.H. iz Zagreba, na koju je u trenutku sklapanja ugovora glasila prometna dozvola. Nakon toga je obavio sve poslove plaćanja poreza i ostalih pristojbi, izvršio je tehnički pregled automobila smatrajući da su na njemu ovlaštene osobe izvršile svu potrebnu provjeru, uključujući provjeru brojeva na motoru i šasiji, a u postupku registracije vozila PU Županja mu je izdala prometnu dozvolu na njegovo ime »bez da mu je itko osporavao vjerodostojnost brojeva na motoru i šasiji vozila«. Podnositelj nije sumnjao u vjerodostojnost porijekla vozila koje je kupio, a vozilom se uredno koristio do 1. rujna 1992.
a) Oduzimanje osobnog vozila od policije primjenom ZKP/91 (1992.)
5. Vozilo su podnositelju privremeno oduzeli 1. rujna 1992. djelatnici policije u policijskoj operativnoj akciji pod nazivom »Štibra« koja je imala za cilj »presjeći lanac preprodaje ukradenih vozila«, a koja se provodila tijekom 1992. Oduzimanje je izvršeno na temelju članka 201. stavka 4. u vezi s člancima 142. i 145. Zakona o krivičnom postupku (»Narodne novine« broj 53/91. i 91/92.; u daljnjem tekstu: ZKP/91), koji je u to vrijeme bio na snazi.
b) Prekršajni postupak protiv podnositelja i stavljanje vozila pod carinski nadzor (1992. – 1993.)
6. Policijska uprava Županje svojim aktom broj: 511-19-02/10-2734/92 od 29. rujna 1992. podnijela je zahtjev Komisiji za carinske prekršaje Carinarnice Osijek za pokretanje prekršajnog postupka protiv podnositelja zbog prekršaja iz članka 351. stavka 1. u vezi sa stavkom 3. Carinskog zakona (»Narodne novine« broj 53A/91., 33/92., 40/92., 61/92., 26/93., 60/93.; u daljnjem tekstu: CZ). Naime, operativnim radom utvrđeno je da je vozilo uvezeno ilegalno u granično područje Republike Hrvatske, a potom kod Policijske uprave Županja registrirano na temelju krivotvorene dokumentacije koju je priložio podnositelj.
6.1. Iako iz spisa predmeta nije razvidno biće prekršajnog djela, Ustavni sud pretpostavlja da je riječ o članku 343. stavku 1. točki 3. CZ-a koji je u relevantno vrijeme glasio:
»Članak 343.
(1) Novčanom kaznom od jednostrukog do petnaesterostrukog iznosa uskraćene carine ili od jednostrukog do šesterostrukog iznosa vrijednosti robe, ako roba ne podliježe plaćanju carine ili se na robu ne plaća carina kaznit će se za prekršaj poduzeće ili druga pravna osoba:
(...)
3) ako bez prijave carinarnici uveze ili pokuša uvesti cestovno motorno vozilo na koje su utisnuti brojevi šasije ili motora drugog vozila registriranog kod nadležnih prometnih organa u Hrvatskoj ili na koje su stavljene domaće registarske oznake (tablice) ili na osnovi prometne dozvole u kojoj su obavljene ispravke oznake vozila (članak 6. i 15);
(...)«
Članak 351. CZ-a u relevantno je vrijeme glasio:
»Članak 351.
(1) Poduzeće ili druga pravna osoba što robu kupi, proda ..., a za koju zna ili je mogla znati da je njome izvršen prekršaj iz članka 343. stavka 1. ... ili ako je učinitelj izvršio neku od radnji iz članka 343. stavka 1. ... ovoga Zakona, kaznit će se kaznom propisanom za izvršitelja prekršaja.
(2) Za radnje iz stavka (1) ovog članka kaznit će se za prekršaj i odgovorna osoba u poduzeću ili drugoj pravnoj osobi novčanom kaznom u protuvrijednosti domaće valute od 25 do 300 DEM.
(3) Za radnje iz stavka (1) ovog članka kaznit će se za prekršaj kaznom iz stavka 2. ovog članka i domaća odnosno strana fizička osoba.«
6.2. Nakon pokretanja prekršajnog postupka, 16. studenoga 1992. Carinarnica Osijek izdala je »naredbu za privremeno oduzimanje vozila«, broj: P-413-01-01/92-01/344/92, ur. broj: 513-02-43-04-92-02. Naredba je dostavljena HAK-u, AMD »Slavonac« iz Osijeka, a u njoj je bilo navedeno da prije okončanja prekršajnog postupka vozilo mora preuzeti Policijska uprava Županja te ga staviti pod 