Ustavni sud donese jednu od alternativno navedenih odluka koje bi, prema mišljenju predlagateljice, trebale glasiti:
»I. Ukida /ili poništava/ se Zakon o izmjenama Zakona o izborima zastupnika u Hrvatski sabor (‘Narodne novine’, broj 19/15) zbog toga što njegove odredbe u članku 8., 12., 13., 14. i 22. nisu suglasne s odredbama članka 1., 3., 5., 14., 22. i 45 Ustava Republike Hrvatske, te se isti uklanja iz pravnog poretka Republike Hrvatske, jer se njime narušavaju temeljna načela Ustava RH i remeti jedinstvenost i suglasnost cjelokupnog izbornog sustava u Republici Hrvatskoj. ili II. Utvrđuje se da odredbe članka 8., 12., 13., 14. i 22. Zakona o izmjenama Zakona o izborima zastupnika u Hrvatski sabor (‘Narodne novine’, broj 19/15) nisu suglasne s odredbama članaka 1., 3., 5., 14., 22. i 45 Ustava Republike Hrvatske, te se navedene odredbe ukidaju / ili poništavaju/.«
12. U ovoj se odluci i rješenju prvo razmatraju prigovori predlagateljice vezani uz postupak donošenja ZID-a ZIZHS-a/2015 odnosno njegovu nesuglasnost s Ustavom u cjelini iz proceduralnih razloga.
S obzirom na to da predlagateljica osporava suglasnost s Ustavom i više različitih odredaba ZIZHS-a, ti se prigovori predlagateljice nakon toga razmatraju zasebno, prema redoslijedu osporenih članaka.
III. POSTUPAK DONOŠENJA ZID-a ZIZHS-a/2015
1) Prigovori predlagateljice
13. Predlagateljica smatra ZID ZIZHS/2015 u cijelosti nesuglasnim s Ustavom zbog nepoštovanja demokratske procedure pri njegovu donošenju. U prijedlogu navodi:
»Navedeni ciljevi u obrazloženju prijedloga Zakona su: uvođenjem preferencijalnog glasovanja omogućiti veću participaciju i utjecaj građana u izbornim procesima – postizanje uravnoteženog sudjelovanja žena i muškaraca u političkom i javnom životu – modernizacija i racionalizacija izborne promidžbe. Međutim, predlagač Zakona različitim proceduralnim manipulacijama, hitnim postupkom te unošenjem u zadnji trenutak pojedinih odredbi u konačni prijedlog Zakona, pa i izmjenama u tom konačnom prijedlogu u posljednji trenutak prije njegova izglasavanja, zapravo je postigao da je pravi rezultat bio donošenje Zakona koji je duboko nedemokratski i diskriminatorski s ciljem eliminacije i prikrivene lustracije političkih protivnika, (kao što su male stranke, nezavisni i nepodobni kandidati ili nove političke grupacije), te su ostvarene pretpostavke za stvaranje političkog monopola. Zakon je zbog svoje diskriminatornosti u velikoj mjeri izazvao negativnu reakciju šire društvene javnosti a i cjelokupne parlamentarne oporbe koja je u trenutku njegova izglasavanja kompletna napustila sabornicu /iako objektivno taj Zakon nije čak niti bio usmjeren protiv njih). Uzimajući u obzir obrazloženje, skraćeni i izmanipulirani postupak donošenja, vrijeme njegova donošenja /neposredno godinu dana prije izbora ili čak i kraće ako se izbori raspišu ranije/ te cilj i diskriminatorski sadržaj Zakona, čime su narušene odredbe članaka 1., 3., 5., 14., 22. i 45 Ustava RH /osobito su narušena temeljna načela slobode, pravičnosti, jednakosti, ravnopravnosti, jedinstvenosti i suglasnosti izbornog sustava, opće biračko pravo i dr./ smatramo da Zakon u cjelini nije u skladu s Ustavom RH.«
2) Očitovanje predlagatelja ZID-a ZIZHS-a/2015 (Kluba zastupnika SDP-a)
14. U očitovanju upućenom Ustavnom sudu, predlagatelj ZID-a ZIZHS-a/2015 podrobno je obrazložio svoje viđenje postupka donošenja tog zakona. U očitovanju je navedeno:
»Hrvatski je sabor na svojoj 16. sjednici, održanoj dana 13. veljače 2015. godine, sa 77 glasova za, 2 protiv i 3 suzdržana usvojio Zakon o izmjenama i dopunama Zakona o izborima zastupnika u Hrvatski sabor, koji je Zakon dana 20. veljače 2015. godine objavljen u ‘Narodnim novinama’, broj 19/15., a stupio je na snagu osmoga dana od dana objave. ZID ZIZHS-a je usvojen na temelju Prijedloga ZID ZIZHS-a, kojeg je Klub zastupnika kao ovlašteni predlagatelj u proceduru uputio dana 29. listopada 2014. godine, pod brojem P.Z. 722, a osim navedenog prijedloga Kluba