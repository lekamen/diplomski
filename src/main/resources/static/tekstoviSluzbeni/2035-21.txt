 ministerial responsibility) od 11. ožujka 2013., CDL-AD(2013)001, koje je doneseno na 94. plenarnoj sjednici održanoj u Veneciji 8. i 9. ožujka 2013. (u daljnjem tekstu: Izvješće o odnosu političke i kaznene odgovornosti).
60. Venecijanska komisija je u Izvješću o odnosu između političke i kaznene odgovornosti ministara upozorila na opasnosti koje »kriju« kaznena djela »zlouporabe položaja i ovlasti«. Tako je između ostaloga u tom izvješću zaključeno:
»113. Venecijanska komisija smatra da široke i nejasne domaće kaznene odredbe o ‘zlouporabi položaja’ i ‘zlouporabi ovlasti’ predstavljaju posebno problematičnu kategoriju. Iako se nameće ideja o potrebi postojanja općenitih odredaba, još uvijek je to problematično kako u odnosu na članak 7. Konvencije tako i u odnosu na druge temeljne uvjete u okviru vladavine prava, a koji su prilično osjetljivi na političke zlouporabe. 114. Stoga, Venecijanska komisija smatra da odredbe o ‘zlouporabi položaja i ovlasti’ i druge slične blanketne odredbe trebaju biti interpretirane u užem smislu i primijenjene s dosta ograničenja. Dodatni kriteriji bi se trebali tražiti kao što su, primjerice, namjera ili krajnja nepažnja te bi trebale tražiti strože definicije bilo u tekstu zakona ili kroz pravnu praksu. Za slučajeve koji uključuju ekonomski element, bilo bi prikladno tražiti uvjet namjere ili osobnog dobitka bilo u odnosu na osobu ili u odnosu na, primjerice, političku stranku. Sankcije za takve blanketne odredbe trebale bi biti umjerene (moderate) i trebale bi biti ispod kaznenog praga koji predviđaju specifična kaznena djela kao što je primjerice korupcija.«
61. Ustavni sud smatra da se upozorenja Parlamentarne skupštine Vijeća Europe i Venecijanske komisije trebaju shvatiti vrlo ozbiljno kad je riječ o kaznenom djelu zlouporabe položaja i ovlasti i njegovom utjecaju na ostvarenje pasivnog biračkog prava hrvatskih državljana. Ta upozorenja potvrđuju pravilnost ocjene Ustavnog suda da odredba članka 9. stavka 4.(2.) točka 3. ZIZHS-a nije razmjerna cilju koji se nastojao postići jer vremenski produljuje eliminaciju iz izbornog natjecanja počinitelja (i) najblažih oblika kaznenog djela zlouporabe položaja i ovlasti iz članka 291. stavka 1. KZ-a/11.
Štoviše, usporede li se ta djela s onima iz članka 9. stavka 4.(2.) točaka 1. i 2. ZIZHS-a, postaje očita njihova međusobna udaljenost, to jest jasni nedostatak veze između članka 9. stavka 4.(2.) točke 3. u odnosu prema članku 9. stavku 4.(2.) točkama 1. i 2. ZIZHS-a.
62. Ustavni sud u tom smislu osnovano očekuje da zakonodavac – ustraje li u namjeri zabrane kandidiranja na izborima zastupnika za Hrvatski sabor počinitelja kaznenih djela protiv službene dužnosti na način kako je odredio u članku 9. stavku 4.(2.) ZIZHS-a – u novoj točki 3. stavka 4.(2.) članka 9. ZIZHS-a (koju odredbu bi morao ponovo propisati umjesto ove ukinute) propiše kaznena djela protiv službene dužnosti koja mogu zadovoljiti test razmjernosti u odnosu prema legitimnom cilju koji se nastoji postići (članak 16. u vezi s člankom 45. stavkom 1. Ustava).
63. Sukladno navedenom, Ustavni sud prihvatio je prijedlog predlagateljice za pokretanje postupka te je ukinuo dio članka 8. ZID-a ZIZHS-a/2015, kojim je članak 9. ZIZHS-a dopunjen novim stavkom 4.(2.) točkom 3., zbog njegove nesuglasnosti s člankom 16. u vezi s člankom 45. stavkom 1. Ustava.
Ukidanjem članka 9. stavka 4.(2.) točke 3. ZIZHS-a, na snazi ostaje zabrana kandidiranja osoba koje su zbog počinjenja kaznenog djela zlouporabe položaja i ovlasti pravomoćnom sudskom odlukom osuđene na bezuvjetnu kaznu zatvora u trajanju duljem od šest mjeseci, i to ako se u trenutku stupanja na snagu odluke o raspisivanju izbora izrečena kazna izvršava ili tek predstoji njezino izvršenje (članak 9. stavak 4.(1.) ZIZHS-a).
64. Na temelju članka 55. stavka 1. Ustavnog zakona odlučeno je kao u točki I.1) izreke odluke.
65. Ustavni sud na kraju napominje da bi zakonodavac trebao ispraviti propust u označavanju dvaju stavaka unutar (novog)