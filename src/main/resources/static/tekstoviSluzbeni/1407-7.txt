 nužnu obranu, odnosno njeno prekoračenje iz jednostavnog razloga jer anticipirana nužna obrana nije dopuštena. Naime, optuženik se ne može pozivati na nužnu obranu, odnosno njeno prekoračenje jer je očekivao daljnje fizičke nasrtaje oštećenika na njegov fizički integritet, nakon što je dobio dva udarca letvom u područje glave. Osim toga napad koji je doista postojao, a poduzet od ošt. Danice Ognjenović ne daje za pravo optuženiku da prve hice upućuje prema ošt. Jasmini Mišković Špernoga.«
21. Sud nije prihvatio ni tvrdnje obrane da je, uslijed alkoholiziranosti podnositelja tempore criminis, u konkretnom slučaju riječ o privilegiranim kaznenim djelima. U obrazloženju prvostupanjske presude je navedeno:
»Isto tako sud isključuje mogućnost da bi se radilo o privilegiranom višestrukom ubojstvu, odnosno pokušaju ubojstva – stoga jer iako je optuženik kritične zgode bio u afektivnom stanju koje je karakteriziralo mješavinu raznih negativnih emocija (od straha, do bijesa te osjećaja poniženosti i prevarenosti), ali to stanje nije rezultat postupanja isključivo ošt. Danice Ognjenović, nego je to afektivno stanje koje kod počinitelja traje dulje vrijeme, a nije rezultat trenutne, afektivne erupcije. Optuženikove radnje kritične zgode nisu u nikakvom srazmjeru s primarnim događajem, odnosno događanjima, a usmjerene su bile tzv. proširenom reakcijom i protiv ošt. Danice Ognjenović, kojoj optuženik nikada neposredno ili posredno nije prijetio da će je lišiti života. Okolnost da je ošt. Jasmina Mišković Špernoga preživjela, odnosno da nije lišena života, što predstavlja posljedicu protupravne radnje, pozicionirana je izvan volje optuženika.
Nije u pravu obrana optuženika kada navodi da je Jakob Špernoga kritične zgode bio u alkoholiziranom stanju te da su njegove voljne i motoričke funkcije bile reducirane i stoga nije mogao kontrolirati smjer streljiva, koja su doduše završila svoju putanju u tijelu oštećenika, odnosno u slučaju prostrijelnih rana, u predmetima i zidovima kuće obitelji Ognjenović. Primamo sud konstatira da su svih devet streljiva ispaljenih iz predmetnog pištolja pogodila, odnosno prostrijelila oštećenike. Samo jedan metak je pronađen u unutrašnjosti kuće obitelji Ognjenović, što upućuje na zaključak da je isti optuženiku ili ispao iz ruku, dijelova odjeće ili da ga je mehanizam pištolja pri povlačenju zatvarača izbacio.
Osim toga nemoguće je prihvatiti da je optuženik kritične zgode nasumce pucao, isti je u posjedu predmetnog pištolja od 1991. godine, njime se uključio u redove branitelja tijekom Domovinskog rata, što implicira da je s njim morao znati rukovati – pucati, a potonju činjenicu potvrđuje svojom obranom i optuženik kada navodi da je jedne zgode na šumskoj prosjeci pucao iz ovog pištolja nalazeći se u društvu ošt. Jasmine Mišković Špernoga.
Iako je vještak psihijatar ostao kod mišljenja da je optuženik bio kritične zgode smanjeno ubrojiv u znatnoj mjeri sud je stao na stanovište da je do toga došlo samoskrivljeno, imajući u vidu da je doprinos alkohola kod optuženika bio vrlo značajan, po mišljenju vještaka, te je dezinhibitorno utjecalo na agresivno ponašanje istog.«
22. Prvostupanjski sud je, dakle, utvrdio da je do smanjene ubrojivosti podnositelja došlo samoskrivljeno te je u obrazloženju presude naveo:
»Optuženik Jakob Špernoga se sam doveo u stanje znatno smanjene ubrojivosti konzumacijom alkohola i lijekova koji potenciraju učinak alkohola. Utvrđeno je da je predmetno protupravno djelo bilo obuhvaćeno namjerom optuženika u vrijeme dovođenja u to stanje. Dovođenje u opisano stanje već predstavlja radnju počinjenja djela, pošto se ona na posredan način javlja kao posljedica. Naime, dovodeći se u stanje znatno smanjene ubrojivosti optuženik je sam sebe uporabio kao sredstvo za počinjenje kaznenih djela za koja je optužen te zbog toga nema isključenja njegove kaznenopravne odgovornosti, to tim više jer je optuženik u trenutku dovođenja sebe u opisano stanje bio ubrojiv te je znao i bio dužan da zna da u