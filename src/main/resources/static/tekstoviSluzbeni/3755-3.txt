 broj UsII-74/14-5 od 9. travnja 2015., a koji primjerak navedene odluke je neposredno priložila u sudski spis.
U odnosu na navode tužitelja kako inspektor nije bio ovlašten donijeti upravnu mjeru, opunomoćenica tuženika je istakla kako je člankom 112. stavkom 1. točkom 22. Zakona o elektroničkim komunikacijama propisano da inspektor može narediti poduzimanje i drugih mjera u skladu sa svrhom inspekcijskog nadzora te da je u navedenom slučaju svrha inspekcijskog nadzora upravo bila postupanje po rješenju kako bi se izbjegla daljnja šteta.
U odnosu na navode tužitelja o izostanku odgovornosti gradonačelnika opunomoćenica tuženika je u spis priložila Zapisnik o inspekcijskom pregledu od 25. studenoga 2014. koji je prethodio donošenju predmetnog rješenja, a u kojem je pročelnica Irena Kričković Labaš navela kako je odgovorna osoba za izvršenje upravo gradonačelnik te kako pretpostavlja da isti nije prenio ovlast na određenu osobu, a nakon navedenog, da tuženo tijelo od Grada Dubrovnika nije zaprimio drugačije informacije. Ujedno je navela da iz Statuta Grada Dubrovnika i to članka 41. proizlazi odgovornost gradonačelnika budući da je točkom 14. propisano da isti nadzire rad upravnih odjela i službi u samoupravnom djelokrugu i poslovima državne uprave te da je na temelju čl. 42. gradonačelnik odgovoran za ustavnost i zakonitost obavljanja poslova koji su u njegovu djelokrugu i za ustavnost i zakonitost akata upravnih tijela grada, dok da je čl. 57. propisano da upravna tijela za obavljanje poslova iz svojeg djelokruga odgovaraju gradonačelniku.
U odnosu na visinu kazne izrečene osporavanim rješenjem, opunomoćenica tuženika je istakla kako je prosječna godišnja plaća u RH utvrđena uvidom u podatke iz Državnog zavoda za statistiku i Hrvatskog zavoda za mirovinsko osiguranje te je ujedno preslik tablice prosječnih godišnjih plaća u RH priložila u spis. Slijedom navedenog, predložila je odbiti tužbeni zahtjev.
Sud je izveo dokaze pregledom i čitanjem isprava priloženih spisu, kao i dostavljenog spisa tuženog tijela te svih isprava koje su istome priložene te je zaključio raspravljanje u predmetnoj upravnoj stvari.
Na temelju razmatranja svih činjeničnih i pravnih pitanja, nakon provedenog postupka i održane usmene i javne rasprave, sud je utvrdio da tužbeni zahtjev tužitelja nije osnovan.
Predmet ovog upravnog spora je ocjena zakonitosti osporavanog rješenja o prisilnom izvršenju kojim je u točci l. izreke, utvrđeno da izvršenik – Grad Dubrovnik nije postupio po rješenju Hrvatske agencije za poštu i elektroničke komunikacije, klasa: UP/I-344-07/13-01/63, urbroj: 376-04/14-9 od 12. ožujka 2012., a u točki 2. izreke istog, odgovornoj osobi izvršenika, gradonačelniku Andri Vlahušiću iz Imotice, izričena novčana kazna u iznosu od 50.000,00 kn te mu je nalaženo da izrečenu kaznu plati u roku od 8 dana od dana primitka predmetnog rješenja na račun Državnog proračuna RH, a dokaz o uplati odmah dostavi inspektoru elektroničkih komunikacija te točkom 5. izreke istog, u slučaju ne postupanja po točki 3. izreke rješenja o prisilnom izvršenju, odgovornoj osobi izvršenika zaprječeno izricanje nove novčane kazne u iznosu 50.000,00 kn (pedesettisuća kuna).
Među strankama je nesporno da izvršenik – Grad Dubrovnik nije postupio po rješenju Hrvatske agencije za poštu i elektroničke komunikacije, klasa: UP/I-344-07/13-01/63, urbroj: 376-04/14-9 od 12. ožujka 2012.
Među strankama je također nesporno da je u upravnom postupku koji je prethodio donošenju prisilnog rješenja o izvršenju, ovdje osporavanog rješenja, inspektor elektroničkih komunikacija Hrvatske agencije za poštu i elektroničke komunikacije – HAKOM-a na temelju članka 112. ZEK-a i čl. 96. ZUP-a po službenoj dužnosti donio rješenje klasa: UP/I-344-07/13-01/63, urbroj: 376-04/14-9 od 12. ožujka 2014. kojim je naložio Gradu Dubrovniku da u roku od 30 dana o vlastitom trošku izvrši premještanje i zaštitu elektroničke komunikacijske infrastrukture i druge povezane opreme Hrvatskog Telekoma d.d.