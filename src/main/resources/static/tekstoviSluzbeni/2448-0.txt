129 27.11.2015 Pravilnik o izmjeni i dopuni Pravilnika o dodjeli adresa i brojeva
HRVATSKA REGULATORNA AGENCIJA ZA MREŽNE DJELATNOSTI
2449
Na temelju članka 12. stavka 1. točke 1., članka 70. stavka 9. i članka 78.a. stavka 4. Zakona o elektroničkim komunikacijama (»Narodne novine« br. 73/08, 90/11, 133/12, 80/13 i 71/14) Vijeće Hrvatske regulatorne agencije za mrežne djelatnosti na sjednici održanoj 25. studenoga 2015. donosi
PRAVILNIK
O IZMJENI I DOPUNI PRAVILNIKA O DODJELI ADRESA I BROJEVA
Članak 1.
U članku 2. Pravilnika o dodjeli adresa i brojeva (»Narodne novine« broj 85/12 i 67/13; dalje: Pravilnik), točke 2. i 6. mijenjaju se i glase:
»2. Agencija: Hrvatska regulatorna agencija za mrežne djelatnosti,
6. grupa brojeva: skup brojeva koji uključuje sve brojeve koji imaju istu namjenu prema Planu numeriranja,«
Članak 2.
Naslov iznad članka 5. i članak 5. mijenjaju se i glase:
»Dodjela brojeva i dodjela adresa
Članak 5.
(1) Za usluge u nepokretnoj elektroničkoj komunikacijskoj mreži operator može podnijeti Zahtjev za primarnu dodjelu zemljopisnih brojeva u sljedećim blokovima brojeva:
− 100
− 1 000
− 10 000
− 100 000 brojeva.
(2) Za usluge s posebnom tarifom, usluge jedinstvenog pristupnog broja, usluge osobnog broja, usluge pristupa internetu te usluge besplatnog poziva operator može podnijeti Zahtjev za primarnu dodjelu nezemljopisnih brojeva pojedinačno ili u sljedećim blokovima brojeva:
− 10
− 100
− 1 000 brojeva.
(3) Agencija dodjeljuje kratke kodove na temelju zahtjeva operatora za pojedinačnom dodjelom kratkih kodova.
(4) Za M2M usluge i usluge u pokretnoj elektroničkoj komunikacijskoj mreži operator može podnijeti Zahtjev za primarnu dodjelu nezemljopisnih brojeva u sljedećim blokovima brojeva:
− 100 000
− 1 000 000
− 10 000 000 brojeva.
(5) Agencija dodjeljuje adrese na temelju zahtjeva operatora za pojedinačnom dodjelom adresa.«
Članak 3.
U članku 6. dodaju se novi stavci 3., 4. i 5., koji glase:
»(3) Iznimno, u slučaju kada je riječ o prenesenim brojevima, a davatelj broja prestane obavljati djelatnost elektroničkih komunikacijskih mreža i usluga ili prestane postojati, Agencija će brojeve koji su preneseni u mrežu primatelja broja, primarno dodijeliti primatelju broja, uz pristanak primatelja broja.
(4) U slučaju da primatelj broja ne da zatraženi pristanak iz stavka 3. ovog članka u roku od 8 dana, brojevi davatelja broja koji su preneseni u mrežu navedenog primatelja broja, oduzimaju se.
(5) U slučaju iz stavka 3. ovog članka, brojevi za usluge u nepokretnoj i pokretnoj elektroničkoj komunikacijskoj mreži iznimno se dodjeljuju u blokovima različitim od blokova propisanih člankom 5. ovog Pravilnika ili pojedinačno.«
Članak 4.
U članku 13. stavku 1. na kraju rečenice briše se točka i dodaju se riječi »ili po službenoj dužnosti.«
Članak 5.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-02/13-02/10
Urbroj: 376-04/15-2
Zagreb, 25. studenoga 2015.
Predsjednik Vijeća dr. sc. Dražen Lučić, v. r.
