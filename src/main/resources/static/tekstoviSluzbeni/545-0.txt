26 09.03.2015 Uredba o kriterijima, mjerilima i postupcima financiranja i ugovaranja programa i projekata od interesa za opće dobro koje provode udruge
VLADA REPUBLIKE HRVATSKE
546
Na temelju članka 33. stavka 2. Zakona o udrugama (»Narodne novine«, broj 74/2014), Vlada Republike Hrvatske je na sjednici održanoj 5. ožujka 2015. godine donijela
UREDBU
O KRITERIJIMA, MJERILIMA I POSTUPCIMA FINANCIRANJA I UGOVARANJA PROGRAMA I PROJEKATA OD INTERESA ZA OPĆE DOBRO KOJE PROVODE UDRUGE
I. TEMELJNE ODREDBE
Članak 1.
(1) Ovom se Uredbom utvrđuju kriteriji, mjerila i postupci koje nadležna tijela državne uprave, Vladini uredi i tijela te druge javne institucije, raspolažući sredstvima iz javnih izvora, primjenjuju prilikom financiranja i ugovaranja programa i/ili projekata od interesa za opće dobro koje provode udruge (u daljnjem tekstu: programi i/ili projekti).
(2) Kriterije, mjerila i postupke iz ove Uredbe na odgovarajući način primjenjuju i jedinice lokalne i područne (regionalne) samouprave, trgovačka društva u vlasništvu Republike Hrvatske, odnosno jedne ili više jedinica lokalne i područne (regionalne) samouprave te druge pravne osobe kojima je osnivač Republika Hrvatska, odnosno jedna ili više jedinica lokalne i područne (regionalne) samouprave (u daljnjem tekstu: javna trgovačka društva) i druge pravne osobe kada iz javnih izvora financiraju programe i projekte udruga, te doniraju, odnosno sponzoriraju udruge, ako posebnim propisom nije drugačije uređeno.
(3) Pod javnim izvorima podrazumijevaju se sredstva državnog proračuna, koja uključuju i namjenska sredstva od igara na sreću te sredstva proračuna županija, gradova i općina, kao i sredstva javnih fondova i prihoda javnih trgovačkih društava i drugih javnih institucija, fondova Europske unije i inozemnih javnih izvora.
(4) Ako posebnim propisom nije drugačije određeno odredbe ove Uredbe primjenjuju se kada se udrugama odobravaju financijska sredstva iz javnih izvora za:
– provedbu programa i projekata kojima se ispunjavaju ciljevi i prioriteti definirani strateškim i planskim dokumentima,
– provedbu nacionalnih, regionalnih i lokalnih programa javnih potreba utvrđenih posebnim zakonom,
– obavljanje određene javne ovlasti povjerene posebnim zakonom,
– pružanje socijalne usluge temeljem posebnog propisa,
– sufinanciranje obveznog doprinosa korisnika financiranja za provedbu programa i projekata ugovorenih iz fondova Europske unije i inozemnih javnih izvora,
– podršku institucionalnom i organizacijskom razvoju udruge,
– programe ili projekte zapošljavanja,
– donacije i sponzorstva i
– druge oblike i namjene dodjele financijskih sredstava iz javnih izvora.
(5) Odredbe ove Uredbe na odgovarajući način primjenjuju se i kada se udrugama odobravaju nefinancijske podrške u pravima, pokretninama i nekretninama.
Članak 2.
(1) Kriteriji koji se utvrđuju ovom Uredbom odnose se na preduvjete koje osigurava davatelj financijskih sredstava iz javnih izvora iz članka 1. stavaka 1. i 2. ove Uredbe (u daljnjem tekstu: davatelj financijskih sredstava) i osnovne standarde financiranja programa i projekata.
(2) Mjerila koja se utvrđuju ovom Uredbom odnose se na osnovne i dodatne uvjete koje moraju ispunjavati udruge kada provode programe i projekte financirane iz javnih izvora.
(3) Postupci financiranja i ugovaranja programa i projekata, koji se utvrđuju ovom Uredbom, obuhvaćaju aktivnosti davatelja financijskih sredstava u određivanju prioriteta za financiranje, pripremi dokumentacije za financiranje, odabiru programa i projekata, ugovaranju, praćenju i vrednovanju provedbe financiranih programa i projekata, korištenje informacijskog sustava za praćenje i vrednovanje dodjele financijskih sredstava programima i projektima te koordinaciju davatelja financijskih sredstava i izobrazbu u primjeni ove Uredbe koju provodi Ured za udruge.
II. KRITERIJI FINANCIRANJA I UGOVARANJA PROGRAMA I/ILI PROJEKATA
Preduvjeti za financiranje koje osigurava davatelj financijskih sredstava
Članak 3.
(1) Davatelj