64 13.07.2016 Odluka Ustavnog suda Republike Hrvatske broj: U-III-2836-2012 od 6. lipnja 2016.
USTAVNI SUD REPUBLIKE HRVATSKE
1596
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Ivica Pezo iz Metkovića, zastupan po Gašparu Lujaku, odvjetniku u Odvjetničkom društvu Jakšić, Mujo i Lujak j.t.d. iz Dubrovnika i Vladimiru Gredelju, odvjetniku u Bjelovaru, na sjednici održanoj 6. lipnja 2016. donio je
ODLUKU
I. Ustavna tužba se usvaja.
II. Ukida se presuda Vrhovnog suda Republike Hrvatske broj: I Kž 914/10-6 od 7. srpnja 2011. i 29. ožujka 2012. u dijelu u kojem je potvrđena točka I. izreke presude Županijskog suda u Dubrovniku broj: K.13/08 od 15. rujna 2010. kojom je podnositelj ustavne tužbe proglašen krivim za počinjenje kaznenog djela te osuđen.
III. Predmet se u ukinutom dijelu vraća Vrhovnom sudu Republike Hrvatske na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je Ivica Pezo, hrvatski državljanin iz Metkovića, Trg Josipa bana Jelačića 8 (u daljnjem tekstu: podnositelj), kojeg u postupku pred Ustavnim sudom zastupa Gašpar Lujak, odvjetnik u Odvjetničkom društvu Jakšić, Mujo i Lujak j.t.d. iz Dubrovnika, Ive Vojnovića 25.
Podneskom od 22. siječnja 2014. Vladimir Gredelj, odvjetnik u Bjelovaru, Šetalište dr. Ivše Lebovića 30, obavijestio je Ustavni sud da ga je podnositelj izabrao za zastupanje u ustavnosudskom postupku. Podnesku je priložena punomoć kojom podnositelj ovlašćuje odvjetnika Vladimira Gredelja za zastupanje u ustavnosudskom postupku i u postupcima pred Županijskim sudom u Dubrovniku te Općinskim sudom u Metkoviću u postupku koji se vodi pod brojevima Kž-99/13, K-13/08 i Kž-914/10.
Podnesku nije priložen dokaz o otkazivanju punomoći odvjetniku Gašparu Lujaku. Stoga se ima smatrati da podnositelja u ustavnosudskom postupku zastupaju odvjetnici Gašpar Lujak i Vladimir Gredelj.
2. Ustavna tužba podnesena je u povodu presude Vrhovnog suda Republike Hrvatske broj: I Kž 914/10-6 od 7. srpnja 2011. i 29. ožujka 2012. (u daljnjem tekstu: osporena drugostupanjska presuda), u dijelu u kojem je potvrđena točka I. izreke presude Županijskog suda u Dubrovniku broj: K.13/08 od 15. rujna 2010. kojom je podnositelj ustavne tužbe proglašen krivim za počinjenje kaznenog djela te osuđen.
Kazneno djelo za koje je 2012. godine podnositelj pravomoćno osuđen datira iz 1995. godine. Riječ je o djelu zlouporabe položaja i ovlasti počinjenom na štetu Croatia banke d.d., za koje je podnositelju izrečena kazna zatvora u trajanju od jedne (1) godine.
3. Podnositelj u ustavnoj tužbi tvrdi da mu je osporenom kaznenom presudom povrijeđeno pravo na pravično suđenje zajamčeno člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
4. Na temelju članka 67. stavka 2. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) podnositelj je u ustavnoj tužbi istaknuo i prijedlog za privremenu odgodu izvršenja (pravnih učinaka) osporene presude.
5. Za potrebe ustavnosudskog postupka pribavljen je spis Županijskog suda u Dubrovniku (u daljnjem tekstu: prvostupanjski sud) broj: K.13/08 i spis Vrhovnog suda Republike Hrvatske (u daljnjem tekstu: Vrhovni sud ili drugostupanjski sud) broj: I Kž 914/10.
6. U nastavku se navode podaci o zakonima koji su relevantni za ovaj ustavnosudski predmet, njihove skraćene oznake kojima se u ovoj odluci služi Ustavni sud te drugi odgovarajući podaci.
6.1. Za Krivični zakon Republike Hrvatske (»Narodne novine« broj 25/77., 50/78., 25/84., 52/87., 43/89., 8/90., 54/90. – odluka USRH broj: U-I-302/1987, 9/91., 67/91. – Uredba o primjeni KZRH,