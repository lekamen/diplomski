66 15.06.2015 Pravilnik o sadržaju i načinu vođenja evidencije fizičkih osoba koje profesionalno pružaju socijalne usluge
MINISTARSTVO SOCIJALNE POLITIKE I MLADIH
1268
Na temelju članka 186. stavka 13. Zakona o socijalnoj skrbi (»Narodne novine«, broj 157/13 i 152/14) ministrica socijalne politike i mladih donosi
PRAVILNIK
O SADRŽAJU I NAČINU VOĐENJA EVIDENCIJE FIZIČKIH OSOBA KOJE PROFESIONALNO PRUŽAJU SOCIJALNE USLUGE
Opće odredbe
Članak 1.
Ovim Pravilnikom propisuje se sadržaj i način vođenja evidencije fizičkih osoba koje profesionalno pružaju socijalne usluge (u daljnjem tekstu: evidencija).
Članak 2.
(1) U evidenciju se upisuje fizička osoba koja kao profesionalnu djelatnost pruža socijalne usluge smještaja ili boravka u obiteljskom domu, usluge savjetovanja u savjetovalištu i usluge pomoći u kući (u daljnjem tekstu: nositelj djelatnosti).
(2) Evidenciju vodi ministarstvo nadležno za poslove socijalne skrbi (u daljnjem tekstu: Ministarstvo).
(3) Evidencija je javna.
(4) Svatko ima pravo uvida u podatke upisane u evidenciju bez dokazivanja pravnog interesa.
Sadržaj evidencije
Članak 3.
Evidencija se sastoji od evidencijskog lista i zbirke isprava.
Evidencijski list
Članak 4.
Evidencijski list vodi se u elektroničkom obliku, posebno za svaki oblik pružanja socijalnih usluga, i to:
1. usluge smještaja ili boravka u obiteljskom domu (OD)
2. usluge savjetovanja u savjetovalištu (S)
3. usluge pomoći u kući (PUK).
Članak 5.
U evidencijski list nositelja djelatnosti upisuju se sljedeći podaci:
1. evidencijski broj (OD, S, PUK – redni broj po redoslijedu upisa u evidenciju)
2. datum upisa,
3. osobno ime nositelja djelatnosti,
4. osobni identifikacijski broj (OIB) nositelja djelatnosti,
5. prebivalište nositelja djelatnosti,
6. kontakt telefona nositelja djelatnosti,
7. e-mail adresa nositelja djelatnosti.
8. usluge koje pruža nositelj djelatnosti (obiteljski dom-smještaj/boravak, savjetovanje, pomoć u kući)
9. adresa obavljanja djelatnosti,
10. rješenje nadležnog tijela o ispunjavanju minimalnih uvjeta za pružanje socijalnih usluga (licencija), (klasa, urbroj i datum donošenja),
11. donositelj rješenja (licencije),
12. datum početka obavljanja djelatnosti,
13. podaci o broju i vrsti korisnika obiteljskog doma (smještaja/boravka) utvrđeni rješenjem nadležnoga tijela,
14. promjena adrese obavljanja djelatnosti,
15. promjena broja i vrste korisnika u obiteljskom domu,
16. privremena obustava djelatnosti (trajanje i razlog),
17. prestanak obavljanja djelatnosti (pravna osnova).
Zbirka isprava
Članak 6.
(1) Zbirka isprava vodi se za svakog nositelja djelatnosti.
(2) Zbirka isprava sadrži:
– rješenje nadležnoga tijela o ispunjavanju minimalnih uvjeta za pružanje socijalnih usluga (licencija),
– ispis evidencijskog lista,
– sva naknadna rješenja nadležnog tijela te druga dokumentacija u vezi nastalih promjena.
Članak 7.
(1) Upis u evidenciju obavlja se na zahtjev nositelja djelatnosti.
(2) Uz zahtjev za upis u evidenciju nositelj djelatnosti dužan je priložiti izvršno rješenje nadležnoga tijela o ispunjavanju minimalnih uvjeta za pružanje socijalnih usluga (licencija) te dostaviti podatke o kontakt telefonu i e-mail adresi nositelja djelatnosti.
(3) Uz zahtjev za upis promjene u evidenciji nositelj djelatnosti dužan je dostaviti odgovarajuću dokumentaciju ovisno o razlogu upisa promjene.
Članak 8.
(1) Nositelj djelatnosti dužan je obavijestiti Ministarstvo o početku rada ili privremenoj obustavi rada zbog bolesti ili drugoga opravdanog razloga najkasnije u roku od 8 dana od početka rada ili privremene obustave rada.
(2) U slučaju prestanka obavljanja djelatnosti jedinica područne (regionalne) samouprave, odnosno Grad Zagreb dužni su dostaviti Ministarstvu izvršno rješenje o prestanku obavljanja djelatnosti.
(3) Na temelju rješenja iz stavka 2. ovoga članka i dostavom izvršnog rješenja inspektora o zabrani rada nositelj djelatnosti briše se iz evidencije.
Članak 9.
Ministarstvo je dužno u roku od godinu dana od dana stupanja na snagu