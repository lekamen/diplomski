58 24.06.2016 Pravilnik o posebnim uvjetima i tehničkim zahtjevima za Europsku elektroničku naplatu cestarine i elementima interoperabilnosti
MINISTARSTVO POMORSTVA, PROMETA I INFRASTRUKTURE
1490
Na temelju članka 14. stavka 1. Zakona o cestama (»Narodne novine«, br. 84/11, 22/13, 54/13, 148/13 i 92/14) ministar pomorstva, prometa i infrastrukture donosi
PRAVILNIK
O POSEBNIM UVJETIMA I TEHNIČKIM ZAHTJEVIMA ZA EUROPSKU ELEKTRONIČKU NAPLATU CESTARINE I ELEMENTIMA INTEROPERABILNOSTI
I. OPĆE ODREDBE
Članak 1.
Ovaj Pravilnik sadrži odredbe koje su u skladu s Direktivom 2004/52/EC Europskog parlamenta i Vijeća od 29. travnja 2004. o interoperabilnosti elektroničkih sustava za naplatu cestarine u Zajednici – Tekst od značaja za EGP (SL L 166 od 30. travnja 2004.).
Članak 2.
(1) Ovim Pravilnikom se propisuju posebni uvjeti koje mora ispunjavati pružatelj usluge Europske elektroničke naplate cestarine koji ima sjedište na teritoriju Republike Hrvatske i tehnički zahtjevi za Europsku elektroničku naplatu cestarine koje moraju ispuniti pružatelji usluge Europske elektroničke naplate cestarine koji ima sjedište na teritoriju Republike Hrvatske te elementi interoperabilnosti.
(2) Europska elektronička naplata cestarine (u daljnjem tekstu: EENC), pružatelj usluge EENC i upisnik pružatelja usluga EENC imaju značenje propisano Zakonom o cestama.
II. POSEBNI UVJETI
Članak 3.
Pružatelj usluge EENC-a koji se želi registrirati u Republici Hrvatskoj mora ispunjavati sljedeće posebne uvjete:
– da je pravna osoba registrirana za obavljanje djelatnosti organiziranja sustava naplate cestarine,
– da ima temeljni kapital u iznosu od najmanje 2.000.000,00 kuna,
– da posjeduje certifikat EN ISO 9001 ili drugi odgovarajući certifikat,
– da je usvojio Plan upravljanja rizikom koji se odnosi na zaštitu informacija,
– da dokaže da ima tehničku opremu i deklaraciju Europske komisije (EC deklaraciju) ili certifikat koji potvrđuje usklađenost komponenata interoperabilnosti navedenih u Prilogu 4, koji čini sastavni dio ovoga Pravilnika,
– da dokaže kompetenciju u pružanju usluga elektroničke naplate cestarine ili u odgovarajućem području.
III. TEHNIČKI ZAHTJEVI
Članak 4.
Tehnički zahtjevi za pružatelja usluge EENC-a koji ima sjedište na teritoriju Republike Hrvatske jesu:
– Uređaj za elektroničku naplatu cestarine (u daljnjem tekstu: ENC uređaj) kojim se ostvaruje plaćanje cestarine u sustavu EENC-a. Specifikacije formata ENC uređaja i tehnički opis za uslugu EENC-a sadržane su u Prilogu 1, koji čini sastavni dio ovoga Pravilnika.
– Sustav EENC kompatibilan s ENC uređajem iz podstavka a. ovoga stavka mora omogućiti razmjenu podataka između pružatelja usluge EENC-a i Hrvatskih autoceste d.o.o. i koncesionara. Protokoli za razmjenu podataka između pružatelja usluge EENC-a i Hrvatskih autocesta d.o.o. i koncesionara sadržani su u Prilogu 2, koji čini sastavni dio ovoga Pravilnika.
– Tehnička oprema za pružanje usluge EENC-a kompatibilna s elementima interoperabilnosti iz članka 5. ovoga Pravilnika.
IV. ELEMENTI INTEROPERABILNOSTI
Članak 5.
(1) Elementi interoperabilnosti za prihvat usluge EENC-a koje moraju ispunjavati Hrvatske autoceste d.o.o. odnosno koncesionari uključuju obvezu ugradnje sljedeće opreme:
– ENC antena na ulaznoj stazi s pripadajućom upravljačko-procesnom jedinicom
– ENC antenu na izlaznoj stazi s pripadajućom upravljačko-procesnom jedinicom
– Video nadzor visokog stupnja pouzdanosti na svim stazama opremljenim ENC antenama s pripadajućom upravljačko procesnom jedinicom
– Sustav za utvrđivanje skupina vozila na ENC stazi s pripadajućom upravljačko-procesnom jedinicom
– Telekomunikacijska oprema i infrastruktura potrebna za prijenos EENC podataka unutar informacijskih sustava
– Poslužitelj za prihvat podataka od pružatelja usluge EENC-a, odnosno za obradu i razmjenu podataka prikupljenih s ulaznih i izlaznih ENC staza prema pružatelju usluge EENC-a. Poslužitelj za prihvat podataka treba osigurati razmjenu podataka s pružateljem EENC usluge prema