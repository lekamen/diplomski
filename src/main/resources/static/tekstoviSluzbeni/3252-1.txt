 usluga ima pravo podnijeti operatoru javnih komunikacijskih usluga prigovor u vezi s pružanjem usluga, prigovor na iznos kojim je zadužen za pruženu uslugu, prigovor na kakvoću pružene usluge te prigovor zbog povrede odredaba pretplatničkog ugovora. Stavkom 2. istoga članka propisano je da prigovor iz stavka 1. ovoga članka krajnji korisnik usluga podnosi u pisanom obliku operatoru javnih komunikacijskih usluga, koji provodi postupak rješavanja prigovora. Prigovor mora sadržavati činjenice i dokaze na kojima se temelji. Stavkom 3. točkom 1. istoga članka propisano je da krajnji korisnik usluga može podnijeti prigovor iz stavka 1. ovoga članka na iznos kojim je zadužen za pruženu uslugu u roku od 30 dana od dana dospijeća računa za pružene usluge.
Člankom 51. stavak 1. ZEK propisano je da u slučaju spora između krajnjeg korisnika usluga i operatora javnih komunikacijskih usluga u vezi s pružanjem usluga, iznosom kojim je zadužen za pruženu uslugu, kakvoćom pružene usluge ili prigovorom zbog povrede odredaba pretplatničkog ugovora krajnji korisnik usluga može podnijeti zahtjev za rješavanje spora Agenciji u roku od 30 dana od dana dostavljanja pisanog odgovora povjerenstva za pritužbe potrošača iz članka 50. stavka 13. ovoga Zakona.
Uzimajući u obzir prethodno opisano činjenično stanje i citirane zakonske odredbe, ovaj sud je stajališta kako je tijekom upravnog postupka, odnosno upravnog spora nesporno utvrđeno da je u konkretnom slučaju dan dospijeća spornog računa za lipanj 2015., bio dan 10. srpnja 2015. pa da je shodno tome tužitelj imao pravo podnijeti prigovor u vezi spornog računa, najkasnije do 10. kolovoza 2015. Nesporno je i kako je predmetni prigovor kod operatera zaprimljen 17. kolovoza 2015. te stoga nisu ispunjene pretpostavke za pokretanje postupka, budući je prigovor podnesen izvan roka od 30 dana, a kako to propisuje članak 50. stavak 3. točka 1. ZEK. U svezi navedenog, tužitelj je propustio podnijeti prigovor i u odnosu na račune za vremensko razdoblje od prosinca 2013. do svibnja 2015.
Na kraju je potrebno istaknuti kako navodi tužitelja o pokretanju ovršnog postupka od strane operatera, a radi prisilne naplate spornog računa, nisu predmet odlučivanja u postupku kod tuženika te stoga isti nisu relevantni za ovaj upravni spor.
Sud smatra da je tuženik pravilnom primjenom materijalnog prava i na temelju pravilno utvrđenog činjeničnog stanja odbacio zahtjev tužitelja, pri čemu nije povrijedio zakon na njegovu štetu.
Slijedom navedenoga, primjenom članka 57. stavka 1. ZUS tužbeni zahtjev tužitelja valjalo je odbiti kao neosnovan.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. Žalba se podnosi putem ovog suda, u dovoljnom broju primjeraka za sud i sve stranke u sporu, u roku od 15 dana od dana dostave presude. Žalba odgađa izvršenje pobijane presude (članak 66. stavak 5. ZUS).
Broj: 2 UsI-1734/15-6
Osijek, 1. ožujka 2016.
Sudac Berislav Babić, v. r.
