42 04.05.2016 Pravilnik o službenim pomorskim navigacijskim kartama i publikacijama, njihovom sadržaju, načinu i uvjetima izrade, izdavanja i održavanja
MINISTARSTVO POMORSTVA, PROMETA I INFRASTRUKTURE
1095
Na temelju članka 18. stavka 3. Zakona o hidrografskoj djelatnosti (»Narodne novine«, broj 68/98, 110/98, 163/03 i 71/14), ministar pomorstva, prometa i infrastrukture donosi
PRAVILNIK
O SLUŽBENIM POMORSKIM NAVIGACIJSKIM KARTAMA I PUBLIKACIJAMA, NJIHOVOM SADRŽAJU, NAČINU I UVJETIMA IZRADE, IZDAVANJA I ODRŽAVANJA
I. TEMELJNE ODREDBE
Članak 1.
Ovim Pravilnikom propisuju se službene pomorske navigacijske karte i službene pomorske navigacijske publikacije čija je uporaba obvezna za hidrografsko-navigacijsku sigurnost u pomorskom prometu, njihov sadržaj, način i uvjeti izrade, izdavanja i održavanja u ispravnom stanju, te utvrđuju građevine, aktivnosti, zahvati i podaci koji čine obvezan sadržaj službenih pomorskih navigacijskih karata i planova u službenim pomorskim navigacijskim publikacijama.
Članak 2.
Pojedini pojmovi u smislu ovoga Pravilnika imaju sljedeće značenje:
1) Besselov elipsoid je dvoosni rotacijski elipsoid zadan geometrijskim parametrima i prilagođen za lokalno područje, definiran 1841. godine.
2) IHO/HR standard je standard za izradu službenih pomorskih navigacijskih karata i službenih pomorskih navigacijskih publikacija, kako je definirano publikacijama S-4, S-57 i M-3 Međunarodne hidrografske organizacije.
3) IHO/HR tehničke rezolucije su tehničke rezolucije definirane u publikaciji M-3 Međunarodne hidrografske organizacije.
4) Mercatorova projekcija je konformna cilindrična projekcija koja se koristi za prikazivanje sadržaja navigacijskih karata.
5) Planovi su grafički prikazi luka, lučica, marina, pristaništa, prolaza, kanala i uvala izrađeni u pogodnom mjerilu i prikazani u službenim pomorskim navigacijskim publikacijama.
6) Rasterski oblik prikaza je digitalni grafički format čiji se prikaz sadržaja temelji na osnovnom geometrijskom elementu – točki (piksel).
7) SOLAS Konvencija je Međunarodna konvencija o zaštiti ljudskog života na moru iz 1974. godine zajedno s njezinim izmjenama i protokolima.
8) Topološka obrada podataka je obrada izmjerenih podataka u svrhu njihovog određivanja za prikaz u bazi podataka ili na karti.
9) Vektorski oblik prikaza je digitalni grafički format čiji se prikaz sadržaja temelji na meta-informacijama definiranih krivuljama, odnosno vektorima.
10) WGS 84 elipsoid je rotacijski elipsoid kojim se aproksimira geoid na cijeloj njegovoj površini.
11) Ministarstvo je ministarstvo nadležno za sigurnost pomorskog prometa.
Članak 3.
(1) Izradu, izdavanje i održavanje službenih pomorskih navigacijskih karata i službenih pomorskih navigacijskih publikacija radi osiguranja hidrografsko-navigacijske sigurnosti u pomorskom prometu obavlja Hrvatski hidrografski institut.
(2) Izrada, izdavanje i održavanje službenih pomorskih navigacijskih karata i službenih pomorskih navigacijskih publikacija obavlja se u skladu s godišnjim programom rada Hrvatskog hidrografskog instituta, odnosno u skladu s posebnim programom rada kojega donosi Vlada Republike Hrvatske za razdoblje od pet godina, te u skladu s IHO/HR tehničkim rezolucijama i IHO/HR standardima.
Članak 4.
(1) Službene pomorske navigacijske karte su službene pomorske papirnate navigacijske karte i službene elektroničke navigacijske karte (Electronic Navigational Chart – ENC).
(2) Službene pomorske navigacijske karte izrađene u papirnatom obliku jesu službene pomorske papirnate navigacijske karte.
(3) Službene pomorske navigacijske karte izrađene u elektroničkom obliku i namijenjene za uporabu u informacijskom sustavu s prikazom elektroničkih navigacijskih karata (Electronic Chart Display and Information System – ECDIS) jesu službene elektroničke navigacijske karte (ENC).
(4) Službene pomorske navigacijske publikacije su publikacije koje prikazuju podatke važne za sigurnost pomorske plovidbe koji se zbog svog opsega ne mogu prikazati na