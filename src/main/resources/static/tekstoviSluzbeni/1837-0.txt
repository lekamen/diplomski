95 04.09.2015 Pravila za statutarnu certifikaciju pomorskih brodova, sredstva za spašavanje
MINISTARSTVO POMORSTVA, PROMETA I INFRASTRUKTURE
1838
Na temelju članka 77. stavka 3. Pomorskog zakonika (»Narodne novine« br. 181/2004., 76/2007., 146/2008., 61/2011., 56/2013. i 26/2015.) ministar pomorstva, prometa i infrastrukture donosi
PRAVILA
ZA STATUTARNU CERTIFIKACIJU POMORSKIH BRODOVA, SREDSTVA ZA SPAŠAVANJE
Članak 1.
1. Pravila za statutarnu certifikaciju pomorskih brodova, sredstva za spašavanje, propisuju tehničke zahtjeve za brodove hrvatske državne pripadnosti u svezi sredstava za spašavanje te sadrže odredbe u skladu sa Međunarodnom konvencijom o sigurnosti života na moru 1974 (SOLAS 74), Poglavlje III kako je zadnje izmijenjena Rezolucijom MSC.338(91) i Međunarodnim Kodeksom sredstava za spašavanje (LSA Kodeks) kako je zadnje izmijenjen Rezolucijom MSC.320(89).
2. Sastavni dio ovih pravila su prilozi:
a) Prilog I: »Opći zahtjevi«;
b) Prilog II: »Zahtjevi za sve tipove brodova«;
c) Prilog III: »Zahtjevi za putničke brodove«;
d) Prilog IV: »Zahtjevi za teretne brodove«;
e) Prilog V: »Zahtjevi za druge tipove brodova«;
f) Prilog VI: »Sredstva za spašavanje«;
g) Prilog VII: »Razno«;
h) Prilog VIII: »Alternativni projekti i izvedbe«
i) Prilog IX: »Uputstvo za periodično servisiranje i održavanje brodica za spašavanje, uređaja za spuštanje i uređaja za otpuštanje pod opterećenjem i uputstvo za vježbe i obuku za postupke u nuždi«.
PRIJELAZNE I ZAVRŠNE ODREDBE
Članak 2.
Stupanjem na snagu ovih Pravila prestaju vrijediti Pravila za statutarnu certifikaciju pomorskih brodova, Dio 14. – Sredstva za spašavanje iz 2009. godine objavljena u »Narodnim novinama« br. 65/2009, Pravila za statutarnu certifikaciju pomorskih brodova, Dio 18. – Sredstva za spašavanje – Izmjene i dopune broj 1 (2011.) objavljena u »Narodnim novinama« br. 141/2010 i Pravila za statutarnu certifikaciju pomorskih brodova, Dio 18. – Sredstva za spašavanje (2009.) – Izmjene i dopune broj 2 (2012.) objavljena u »Narodnim novinama« br. 146/2012.
Članak 3.
Ova Pravila stupaju na snagu prvoga dana od dana objave u »Narodnim novinama«.
Klasa: 011-01/15-02/90
Urbroj: 530-03-2-15-1
Zagreb, 24. kolovoza 2015.
Ministar dr. sc. Siniša Hajdaš Dončić, v. r.
PRILOG I.
OPĆI ZAHTJEVI
1.1 PRIMJENA
1.1.1 Zahtjevi ovog dijela Pravila za statutarnu certifikaciju pomorskih brodova (u daljnjem tekstu: Pravila) primjenjuju se na nove brodove.
O primjeni zahtjeva ovog dijela Pravila na postojeće brodove, ako drugdje nije izričito drukčije kazano, Priznata organizacija (u daljnjem tekstu RO) razmatra i, uz suglasnost Ministarstva, odlučuje u svakom pojedinom slučaju posebno.
1.1.2 Za brodove izgrađene prije 1. srpnja 1998. godine, RO će zahtijevati da, ako se sredstva za spašavanje ili uređaji na tim brodovima zamjenjuju ili se na tim brodovima vrše veći popravci, izmjene ili preinake koje zahtijevaju zamjenu ili dodatak njihovim postojećim sredstvima za spašavanje ili uređajima, ta sredstva za spašavanje ili uređaji, koliko je to razumno i praktički izvodljivo, udovoljavaju zahtjevima ovog dijela Pravila. Međutim, ako se plovilo za preživljavanje, osim samonapuhavajuće splavi za spašavanje, zamjenjuje a da nije zamijenjen njen uređaj za spuštanje, ili obrnuto, plovilo za preživljavanje ili uređaj za spuštanje mogu biti istog tipa kao što je i zamijenjeni.
1.1.3 Zahtjevi ovog dijela Pravila primjenjuju se u cijelosti na sve putničke brodove u međunarodnoj plovidbi bez obzira na veličinu i teretne brodove bruto tonaže 500 i više u međunarodnoj plovidbi, ako drugdje nije drugačije kazano. Ako smatra da su prirodna zaštićenost i uvjeti putovanja takvi da je primjena nekih zahtijeva ovog dijela Pravila neopravdana i nepotrebna, RO, uz suglasnost Ministarstva, može izuzeti od tih zahtjeva pojedine brodove ili kategorije brodova, koji se tijekom putovanja ne udaljavaju više od 20 nautičkih milja od najbližeg kopna.
1.1.4 O primjeni zahtjeva ovog dijela Pravila na teretne brodove bruto tonaže