96 09.09.2015 Presuda Visokog upravnog suda Republike Hrvatske broj: UsII-83/14-6 od 2. srpnja 2015.
VISOKI UPRAVNI SUD REPUBLIKE HRVATSKE
1871
PRESUDA
Visoki upravni sud Republike Hrvatske u vijeću sastavljenom od sudaca toga suda mr. sc. Mirjane Juričić, predsjednice vijeća, Jasminke Jenjić i Blanše Turić, članica vijeća, te više sudske savjetnice Tatjane Ilić, zapisničarke, u upravnom sporu tužitelja Hrvatski Telekom d.d. Zagreb, Roberta Frangeša Mihanovića 9, kojeg zastupa Martina Dragičević po generalnoj punomoći, protiv tužene Hrvatske regulatorne agencije za mrežne djelatnosti iz Zagreba, Roberta Frangeša Mihanovića 9, koju zastupa dr. sc. Dražen Lučić, predsjednik vijeća, uz sudjelovanje H1 Telekoma d.d. iz Splita, Put Trščenice 10, u svojstvu zainteresirane osobe kojeg zastupa Kristijan Uwe Ćurković, predsjednik Uprave, radi poništenja rješenja klasa: UP/I-344-08/14-03/05, urbroj: 376-04-14-15 od 30. srpnja 2014. godine, u sjednici vijeća održanoj 2. srpnja 2015.
presudio je
I. Odbija se tužbeni zahtjev za poništenje rješenja Hrvatske regulatorne agencije za mrežne djelatnosti iz Zagreba, klasa: UP/I-344-08/14-03/05, urbroj: 376-04-14-15 od 30. srpnja 2014.
II. Ova će se presuda objaviti u »Narodnim novinama«.
Obrazloženje
Rješenjem tuženog tijela uvodno navedenog broja utvrđeno je da H1 Telekom d.d. Put Trščenice 10, Split, ima pravo na naknadu:
I.a) za zakašnjenje Hrvatskog Telekoma d.d. u otklanjanju kvarova/smetnji za uslugu veleprodajnog širokopojasnog pristupa za studeni 2013. za sve korisnike navedene u specifikaciji Hrvatskog Telekoma d.d. od 23. svibnja 2014., osim u slučaju višestruko prijavljenih smetnji te smetnji kod koje je H1 propustio dostaviti GUID, a u visini cjelokupnog iznosa veleprodajne naknade prema članku 8.2.3. Standardne ponude Hrvatskog Telekoma d.d. za uslugu veleprodajnog širokopojasnog pristupa Internetu koja je bila u primjeni od 1. listopada 2013.;
b) za zakašnjenje Hrvatskog Telekoma d.d. u otklanjanju kvarova/smetnji za uslugu izdvojenog pristupa lokalnoj petlji za studeni 2013., za sve korisnike navedene u specifikaciji Hrvatskog Telekoma d.d. od 23. svibnja 2014., osim u slučaju višestruko prijavljenih smetnji, a u iznosu iz članka 15.3. Standardne ponude Hrvatskog Telekoma d.d. za uslugu izdvojenog pristupa lokalnoj petlji koja je bila u primjeni od 1. listopada 2013.
Točkom II. izreke rješenja nalaže se Hrvatskom Telekomu d.d. da u roku od 8 dana od dana primitka ovog rješenja izvrši obračun naknada iz točke I. ovog rješenja i obračunati iznos isplati H1 Telekomu d.d.
U tužbi protiv osporenog rješenja tužitelj prvenstveno osporava nadležnost tuženika za odlučivanje o predmetnoj stvari upućujući na odredbu članka 20. Zakona o elektroničkim komunikacijama (»Narodne novine« broj 73/08., 90/11., 133/12., 80/13. i 71/14. dalje: ZEK) s obzirom na to da sporne obveze nisu neposredno i bitno vezane uz izvršavanje ZEK-a. U predmetnoj stvari sporna isplata naknade za zakašnjenje u ispunjenju određenih ugovornih obveza, što nije obveza iz ZEK-a već obveza iz ugovora i Zakona o obveznim odnosima pa smatra da je u predmetnoj stvari tuženi uzurpirao sudsku nadležnost što navedeno rješenje čini ništavim.
Nadalje ističe prigovor pogrešne primjene Zakona o općem upravnom postupku (»Narodne novine« broj 47/09. – dalje: ZUP) te upućuje na odredbu članka 98. stavka 3. koji se primjenjuju u postupcima donošenja rješenja tuženog tijela, navodeći kako ista određuje da izreka mora biti kratka i određena. Osporenim rješenjem nisu određeni ni parametri za izračunavanje iznosa koje bi tužitelj trebao platiti po osporenom rješenju pa smatra da je iz tog razloga izreka neodređena i neizvršiva jer se njome ne rješava nego generira novi spor. Zaključno tužitelj predlaže da Sud održi raspravu ako zauzme stajalište da primjena materijalnog prava te formalni i procesno-pravni nedostaci osporenog rješenja nisu sami za sebe dovoljan razlog da sud oglasi osporeno rješenje ništavim ili da ga poništi bez održavanja