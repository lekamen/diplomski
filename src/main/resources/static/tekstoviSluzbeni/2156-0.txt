111 14.10.2015 Odluka Ustavnog suda Republike Hrvatske broj: U-III-555/2015 od 9. srpnja 2015.
USTAVNI SUD REPUBLIKE HRVATSKE
2157
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Mario Pešić iz Biograda na Moru, na sjednici održanoj 9. srpnja 2015. jednoglasno je donio
ODLUKU
I. Ustavna tužba se usvaja.
II. Ukida se odluka Državnog sudbenog vijeća broj: Is-18/14 od 12. prosinca 2014.
III. Predmet se vraća na ponovni postupak Državnom sudbenom vijeću.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Mario Pešić iz Biograda na Moru, sudac Općinskog suda u Zadru (u daljnjem tekstu: podnositelj) podnio je pravodobnu ustavnu tužbu protiv odluke Državnog sudbenog vijeća (u daljnjem tekstu: DSV) broj: Is-18/14 od 12. prosinca 2014.
Navedenom odlukom je za sutkinju Trgovačkog suda u Zadru imenovana Tina Grgas, viša sudska savjetnica u Općinskom sudu u Benkovcu, na temelju članka 56. stavaka 1. i 2. Zakona o Državnom sudbenom vijeću (»Narodne novine« broj 116/10., 57/11., 130/11., 13/13. – odluka USRH i 28/13.; u daljnjem tekstu: ZoDSV).
II. DOPUŠTENOST USTAVNE TUŽBE
2. Članak 62. stavci 2. i 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) glase:
»Članak 62.
(...)
(2) Ako je zbog povrede ustavnih prava dopušten drugi pravni put, ustavna tužba može se podnijeti tek nakon što je taj pravni put iscrpljen.
(3) U stvarima u kojima je dopušten upravni spor, odnosno revizija u parničnom ili izvanparničnom postupku, pravni put je iscrpljen nakon što je odlučeno i o tim pravnim sredstvima.«
3. Članak 103. stavak 1. Ustavnog zakona glasi:
»Članak 103.
(1) Protiv odluke Državnog sudbenog vijeća o imenovanju sudaca, kandidati u postupku imenovanja mogu podnijeti ustavnu tužbu nakon iscrpljivanja pravnog puta provedenog pred Upravnim sudom Republike Hrvatske po zahtjevu podnesenom na temelju posebnih odredbi Zakona o upravnim sporovima o zaštiti Ustavom zajamčenih ljudskih prava i temeljnih sloboda.
(...)«
4. Do stupanja na snagu Zakona o upravnim sporovima (»Narodne novine« broj 20/10. i 143/12.; u daljnjem tekstu: ZUS/10) 1. siječnja 2012. podnošenje ustavne tužbe protiv odluke DSV-a o izboru sudaca nije bilo neposredno dopušteno, jer je trebalo ispuniti jednu od postupovnih pretpostavki za njezino podnošenje, a to je iscrpljivanje dopuštenog pravnog puta. Naime, nezadovoljni kandidati u postupku izbora za suce imali su pravo protiv odluke DSV-a o izboru suca podnijeti zahtjev Upravnom sudu Republike Hrvatske na temelju članka 66. Zakona o upravnim sporovima (»Narodne novine« broj 53/91., 9/92. i 77/92.; u daljnjem tekstu: ZUS/91). Tek bi time bio iscrpljen dopušteni pravni put u smislu članka 62. stavka 2. Ustavnog zakona.
Nakon što je na temelju članka 91. ZUS-a/10 prestao važiti ZUS/91, ne postoji pravno sredstvo iz članka 66. ZUS-a/91 koje je propisano kao postupovna pretpostavka iscrpljivanjem koje su bile ispunjene pretpostavke za dopuštenost ustavne tužbe sukladno članku 103. stavku 1. Ustavnog zakona.
4.1. Osim toga, o pitanju svoje nadležnosti za postupanje po ustavnim tužbama protiv akata imenovanja sudaca DSV-a, Ustavni sud je izrazio svoje stajalište još u odluci broj: U-III-761/1996 od 8. ožujka 2000. (»Narodne novine« broj 35/00.), kada je, između ostaloga, utvrdio:
»DSV je državno tijelo čije su ovlasti u djelokrugu sudbene vlasti određene Ustavom i zakonom. Stoga je i odluka DSV-a o imenovanju sudaca, a protiv koje nije propisana druga pravna zaštita, odluka tijela državne vlasti o kojoj ovaj Sud odlučuje u postupku ustavnosudske zaštite ustavnih prava. Iako odluka DSV-a pripada krugu tzv. akata vladanja, ona je istodobno i pravno vezani akt