 ispitivanja.
Značajne izmjene i dopune kliničkom ispitivanju su one koje mogu značajno utjecati na:
– sigurnost ispitanika, tjelesni ili duhovni integritet ispitanika,
– znanstvenu vrijednost (korist) ispitivanja.
Članak 4.
Kliničko ispitivanje provodi se u pravnoj osobi koja ispunjava sljedeće uvjete:
– zapošljava stručnjake koji svojim znanjem i iskustvom osiguravaju da će ispitivanje biti provedeno u skladu s planom kliničkoga ispitivanja,
– raspolaže opremom koja omogućuje provedbu kliničkoga ispitivanja prema planu kliničkoga ispitivanja, ili ima osiguran sustav za korištenje opreme i/ili postupaka predviđenih planom ispitivanja,
– ima uspostavljen sustav pohrane dokumentacije proizašle iz kliničkih ispitivanja prema ovome Pravilniku.
Članak 5.
Kliničko ispitivanje provodi ispitivač koji:
– ima završen preddiplomski i diplomski sveučilišni studij ili integrirani preddiplomski i diplomski sveučilišni studij zdravstvenog usmjerenja te određenu naobrazbu ako je predviđena planom ispitivanja,
– ima dokumentiranu naobrazbu o dobroj kliničkoj praksi,
– istodobno vodi najviše pet kliničkih ispitivanja koja su u fazi aktivnog uključivanja bolesnika.
Članak 6.
(1) Motritelj kliničkih ispitivanja je osoba imenovana od strane podnositelja zahtjeva koja:
– ima završen stručni studij ili preddiplomski sveučilišni studij ili preddiplomski i diplomski sveučilišni studij ili integrirani preddiplomski i diplomski sveučilišni studij,
– ima dokumentiranu naobrazbu o dobroj kliničkoj praksi,
– je državljanin Republike Hrvatske ili stranac s dozvolom, odnosno suglasnošću za rad sukladno posebnim propisima o strancima te s dokazom o poznavanju hrvatskog jezika.
(2) Prihvatljivost motritelja procjenjuje Ministarstvo.
(3) Očevidnik motritelja vodi Ministarstvo.
Članak 7.
(1) Kliničko ispitivanje lijeka, uključujući neprofitno kliničko ispitivanje, u Republici Hrvatskoj ne može započeti bez ishođenja pozitivnog mišljenja Središnjeg etičkog povjerenstva i odobrenja Ministarstva izuzev slučaja iz članka 14. stavka 9. ovoga Pravilnika.
(2) Podnositelj zahtjeva, kojem je Ministarstvo dalo odobrenje za provođenje kliničkog ispitivanja na temelju pozitivnoga mišljenja Središnjega etičkog povjerenstva, a traži suglasnost za provođenje kliničkoga ispitivanja u dodatnim pravnim osobama, obvezan je pribaviti suglasnost Središnjega etičkog povjerenstva za svaku sljedeću pravnu osobu koja će biti uključena u kliničko ispitivanje, kao i ishoditi odobrenje Ministarstva.
Članak 8.
Središnje etičko povjerenstvo nadležno je za davanje mišljenja u postupku odobravanja kao i u postupku davanja mišljenja o značajnim izmjenama i dopunama kliničkih, neintervencijskih i neprofitnih ispitivanja u Republici Hrvatskoj.
Članak 9.
(1) Središnje etičko povjerenstvo je samostalno tijelo koje čine zdravstveni radnici i drugi članovi nemedicinske struke, koje je ustrojeno u skladu sa zahtjevima Dobre kliničke prakse i broji devetnaest članova.
(2) Predsjednika, zamjenika predsjednika i članove Središnjega etičkog povjerenstva imenuje ministar.
(3) Administrativne poslove za potrebe rada Središnjeg etičkog povjerenstva obavlja Agencija.
Članak 10.
Način rada Središnjeg etičkog povjerenstva uređuje se poslovnikom.
Članak 11.
U postupku donošenja mišljenja o prihvatljivosti provođenja kliničkog ispitivanja Središnje etičko povjerenstvo posebno razmatra:
– prikladnost plana kliničkoga ispitivanja,
– opravdanost predvidivih opasnosti i rizika u odnosu prema pretpostavljenoj koristi za ispitanike,
– prihvatljivost ispitivača te ispitivačkih mjesta predloženih za kliničko ispitivanje,
– prihvatljivost načina odabira i uključivanja ispitanika u kliničko ispitivanje,
– prihvatljivost podataka navedenih u uputi za ispitivače,
– potpunost, primjerenost i razumljivost svih informacija koje se daju ispitanicima, kao i postupaka koji se primjenjuju u svrhu dobivanja informiranog pristanka te opravdanost ispitivanja na osobama koje nisu u stanju samostalno dati pristanak,
– postojanje