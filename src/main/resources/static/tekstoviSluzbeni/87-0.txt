4 14.01.2015 Odluka o izmjenama i dopunama Odluke o uvjetima za ocjenu nastavne i stručne djelatnosti u postupku izbora u nastavna zvanja
VIJEĆE VELEUČILIŠTA I VISOKIH ŠKOLA REPUBLIKE HRVATSKE
88
Na temelju odredbe članka 106. stavka 4. točke 1. Zakona o znanstvenoj djelatnosti i visokom obrazovanju (»Narodne novine« – 123/03, 198/03, 105/04, 174/04, 2/07, 46/07, 45/09, 63/11, 94/13, 139/13 i 101/14), Vijeće veleučilišta i visokih škola Republike Hrvatske na 48. sjednici održanoj 20. listopada 2014. godine donosi
ODLUKU
O IZMJENAMA I DOPUNAMA ODLUKE O UVJETIMA ZA OCJENU NASTAVNE I STRUČNE DJELATNOSTI U POSTUPKU IZBORA U NASTAVNA ZVANJA
Članak 1.
U Odluci o uvjetima za ocjenu nastavne i stručne djelatnosti u postupku izbora u nastavna zvanja (»Narodne novine« br. 20/12, 85/13) u članku 1. alineji 2. na kraju 1. točke dodaju se riječi:
» ili da je objavio dva (2) prijevoda stručnih ili znanstvenih tekstova vezanih uz struku koju predavač predaje, odnosno književnih tekstova u slučaju da se predavač bira iz područja znanosti o jeziku i književnosti, odnosno jedan (1) stručni ili znanstveni rad i jedan (1) prijevod;«
Članak 2.
U članku 1. alineji 3. nakon 1. točke dodaje se nova točka koja glasi:
»da je sudjelovao na najmanje jednom (1) seminaru ili radionici za stručno usavršavanje s odgovarajućom potvrdom, ili da je aktivno sudjelovao u organizaciji ili vođenju ekipa međunarodnog, nacionalnog ili studentskog sportskog natjecanja visokih učilišta (samo za izbor nastavnika za tjelesnu i zdravstvenu kulturu);«
Time točke 2-7 postaju točke 3-7.
Članak 3.
U članku 1. brišu se uvjeti koji se odnose na reizbor u nastavno zvanje predavača.
Članak 4.
U članku 2. alineji 2. nakon točke 9. dodaju se točka 10.:
»da je aktivno sudjelovao u radu strukovnih odnosno studentskih sportskih udruga odnosno organizacija, s tri (3) sudjelovanja u ljetnim sportskim školama ili aktivno sudjelovanje u organizaciji ili vođenju ekipa na najmanje dva (2) međunarodna, nacionalna ili sportska natjecanja visokih učilišta (samo za izbor nastavnika za tjelesnu i zdravstvenu kulturu);«
i točka 11.:
»konferencijsko prevođenje na akademskoj razini ili da je u nastavnom zvanju predavača održao najmanje dva (2) ciklusa stručnog usavršavanja ili barem jedan (1) tečaj stranog jezika (samo za izbor nastavnika stranog jezika).«
Članak 4.
U članku 2. brišu se uvjeti koji se odnose na reizbor u nastavno zvanje višeg predavača.
Članak 5.
U članku 4. alineji 1. Riječi: »Pri reizboru« mijenjaju se i glase: »Pri izboru u trajno zvanje profesora visoke škole«.
Članak 6.
U članku 5. brišu se uvjeti koji se odnose na reizbor u zvanje lektora.
Članak 7.
U članku 6. brišu se uvjeti koji se odnose na reizbor u zvanje višeg lektora.
Članak 8.
Članak 9. – Stupanje na snagu i primjena mijenja se i glasi:
»Odredbe o reizboru u nastavna zvanja predavača, višeg predavača, lektora i višeg lektora ostaju na snazi do dana početka primjene odredbi o obliku izvješća i minimalnih uvjeta radnih obveza o kojima se podnosi izvješće, a koje je, sukladno članku 102. st. 3. Zakona o izmjenama i dopunama zakona o znanstvenoj djelatnosti i visokom obrazovanju (»Narodne novine« 94/13), dužno propisati Nacionalno vijeće.«
Ova Odluka stupa na snagu danom objave u »Narodnim novinama«.
Klasa: 003-08/14-10/0011
Urbroj: 355-02-01-14-0006
Zagreb, 15. prosinca 2014.
Predsjednica Vijeća prof. dr. sc. Slavica Ćosović Bajić, v. r.
