103 28.09.2015 Uredba o osnivanju, sastavu, djelokrugu i načinu rada partnerskih vijeća
VLADA REPUBLIKE HRVATSKE
2005
Na temelju članka 21. stavka 4., članka 27. stavka 6. i članka 28. stavka 6. Zakona o regionalnom razvoju Republike Hrvatske (»Narodne novine«, broj 147/14), Vlada Republike Hrvatske je na sjednici održanoj 24. rujna 2015. godine donijela
UREDBU
O OSNIVANJU, SASTAVU, DJELOKRUGU I NAČINU RADA PARTNERSKIH VIJEĆA
Predmet i područje primjene
Članak 1.
Ovom Uredbom uređuje se osnivanje, sastav, djelokrug i način rada partnerskog vijeća za područje statističke regije, partnerskog vijeća za područje županije, partnerskog vijeća za urbano područje (u daljnjem tekstu: partnersko vijeće) te druga pitanja s tim u vezi.
Načela partnerstva
Članak 2.
(1) Partnersko se vijeće u svome radu rukovodi načelima utvrđenima zakonom kojim se uređuje regionalni razvoj (u daljnjem tekstu: Zakon).
(2) Partnersko se vijeće posebno rukovodi i sljedećim načelima:
– Načelom ravnomjerne predstavljenosti partnera – koje podrazumijeva da partnersko vijeće omogućava predstavljenost ključnih dionika razvoja iz javnog, privatnog i civilnog sektora na području za koje se osniva, te da se u radu partnerskog vijeća onemogući pretežiti utjecaj samo jedne kategorije dionika
– Načelom transparentnosti – koje se odnosi na postupak utvrđivanja ključnih dionika, razvoja jednako kao i način rada partnerskog vijeća
– Načelom jednakosti članova partnerstva – koje podrazumijeva da svaki član partnerskog vijeća može iznijeti stajalište organizacije koju predstavlja, te da to mišljenje na prikladan način bude uzeto u razmatranje
– Načelo usuglašavanja – koje podrazumijeva da se do odluka partnerskog vijeća dolazi putem pregovaračkog procesa kroz postizanje sporazuma između članova.
Osnivanje i naziv partnerskog vijeća
Članak 3.
(1) Partnersko vijeće osniva se za potrebe pripreme i praćenja provedbe planskih dokumenta politike regionalnoga razvoja koji se donose na temelju Zakona.
(2) Partnerska vijeća osnivaju se za područja statističkih regija, za područja županija te za urbana područja.
(3) Osnivač prilikom osnivanja određuje naziv partnerskog vijeća.
(4) Partnersko vijeće na osnivačkoj sjednici donosi poslovnik o radu kojim uređuje način izbora predsjednika i zamjenika predsjednika partnerskog vijeća, način rada partnerskog vijeća i druga pitanja bitna za rad partnerskog vijeća, sukladno odredbama Zakona i ove Uredbe.
Osnivanje partnerskog vijeća statističke regije
Članak 4.
(1) Partnersko vijeće statističke regije osniva se odlukom Vlade Republike Hrvatske za jednu statističku regiju sukladno načelu partnerstva i suradnje, kako bi se povezali dionici razvoja na razini statističke regije.
(2) Partnersko vijeće statističke regije osniva se kao savjetodavno tijelo, s ciljem utvrđivanja zajedničkih prioriteta na razini statističke regije, predlaganja strateških projekata na razini statističkih regija te obavljanja drugih poslova u skladu sa Zakonom i ovom Uredbom.
(3) Administrativne i stručne poslove za potrebe rada partnerskog vijeća statističke regije obavlja ministarstvo nadležno za regionalni razvoj.
Osnivanje partnerskog vijeća za područje županije
Članak 5.
(1) Partnersko vijeće za područje županije osniva jedinica područne (regionalne) samouprave sukladno načelu partnerstva i suradnje kako bi se povezali dionici razvoja na području županije.
(2) Partnersko vijeće županije osniva se kao savjetodavno tijelo, s ciljem utvrđivanja zajedničkih prioriteta na razini jedinice područne (regionalne) samouprave, predlaganja strateških projekata te obavljanja drugih poslova u skladu sa Zakonom i ovom Uredbom.
(3) Administrativne i stručne poslove za potrebe rada partnerskog vijeća za područje županije obavlja regionalni koordinator za jedinicu regionalne (područne) samouprave.
Osnivanje partnerskih vijeća urbanih područja
Članak 6.
(1) Jedinica lokalne samouprave koja je u skladu s odredbama Zakona nositelj izrade strategije razvoja urbanog područja osniva