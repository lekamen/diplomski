da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama, ili o sumnji ili optužbi zbog kažnjivog djela.
(...)«
Sadržaj ustavnog prava propisanog navedenom ustavnom odredbom ograničen je na jamstva pravičnog suđenja, pa Ustavni sud, ocjenjujući navode ustavne tužbe sa stajališta tog ustavnog prava, ispituje eventualno postojanje povreda u postupcima pred sudovima i na temelju toga ocjenjuje je li postupak, razmatran kao jedinstvena cjelina, bio vođen na način koji je podnositelju osigurao pravično suđenje.
8.1. Ustavni sud u svojoj je dosadašnjoj praksi, usklađenoj s praksom Europskog suda za ljudska prava (u daljnjem tekstu: ESLJP), utvrdio niz načela koja treba slijediti da bi se sudski postupak mogao ocijeniti pravičnim. Provodeći postupke, sudovi moraju poštovati ta načela kad pri donošenju svoje odluke ocjenjuju, uz prednost izravnog ispitivanja, činjenice i okolnosti konkretnog slučaja primjenjujući mjerodavno pravo.
9. Podnositelj u ustavnoj tužbi ističe povredu prava na pravično suđenje počinjenu u postupku vođenom kod Prekršajnog suda u Rijeci, koju povredu osobito nalazi u činjenici što nije bio obaviješten o provođenju prometnog vještačenja, ni o njegovim rezultatima, pa nije imao mogućnost očitovati se o njima.
Ističe da je upravo njegov prijedlog bio provođenje »prometnog vještačenja na okolnost dinamike nastanka prometne nezgode, kao i očevid na licu mjesta uz prisustvo prometnog vještaka. Naime radi utvrđivanja odlučnih činjenica u tom prekršajnom postupku, je kao bitno, smatra podnositelj, trebalo je utvrditi je li brzina kojom je kritične zgode upravljao osobnim automobilom bila prilagođena uvjetima na cesti« (navedeno je razvidno iz sadržaja pisane obrane koju je podnositelj dostavio u spis prekršajnog predmeta kao privitak podneska od 19. studenoga 2010., v. toč. 5.1. obrazloženja ove odluke).
10. Ustavni sud prihvaća kako je sukladno mjerodavnim člancima Prekršajnog zakona (v. točku 7. obrazloženja ove odluke) vođenje žurnog postupka u konkretnom slučaju podrazumijevalo da se prekršajni postupak vodi učinkovito bez nepotrebnog odugovlačenja. Međutim, Ustavni sud naglašava da temeljna postupovna prava stranaka i tada moraju biti poštovana.
Zahtjevi načela pravičnog postupka (pa i žurno provedenog), premda ne postavljaju nikakva pravila o tome koje bi dokazne prijedloge sud trebao u konkretnom slučaju prihvatiti ili na koji način bi trebao ocjenjivati dokaze, pred prekršajne sudove postavljaju obvezu da u cilju osiguranja pravičnog suđenja o optužbi za terećeno djelo omoguće stranci očitovanje o (provedenim) dokazima, osobito o onima kojima potkrjepljuje svoje navode i o kojima ovisi odluka o njezinoj krivnji.
10.1. Ustavni sud primjećuje da podnositelj, upravo iz razloga što mu nije dostavljen, radi očitovanja, nalaz i mišljenje prometnog vještaka. O dinamici nastanka prometne nesreće, povredu prava na pravično suđenje nalazi u povredi načela kontradiktornosti učinjenoj u prekršajnom postupku vođenom pred Prekršajnim sudom u Rijeci, a u pitanje dovodi i šire načelo procesne ravnopravnosti stranaka u sudskom postupku (tzv. načelo jednakosti oružja).
10.2. Prema praksi ESLJP-a, »pravo na kontradiktorni postupak jamči strankama mogućnost uvida u očitovanja ili dokaze koje daje suprotna strana i izražavanja svoga mišljenja o njima« (presuda Ruiz-Mateos protiv Španjolske, 23. lipnja 1993., zahtjev br. 12952/87, § 63.). Temeljni zahtjevi koji proizlaze iz prava na kontradiktorni postupak izloženi su, primjerice, u predmetu Lazarević protiv Hrvatske (odluka, 30. rujna 2010., zahtjev br. 61435/08):
»Sud ponavlja da pojam pravičnog suđenja implicira i pravo na kontradiktorni postupak. To pravo znači da stranke u kaznenom ili građanskom postupku moraju u načelu imati priliku ne samo obznaniti bilo koji dokaz koji je potreban da bi uspjele sa svojim zahtjevima nego i znati za sve predočene dokaze i podnesena očitovanja i davati primjedbe na njih s namjerom da