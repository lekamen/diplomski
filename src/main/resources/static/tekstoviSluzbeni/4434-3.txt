51. ZEK-a, vezano uz čl. 15. st. 1. Zakona o općem upravnom postupku, »Narodne novine«, broj 47/09), u kontekstu odlučivanja tuženika nije odlučna okolnost je li došlo do raskida ugovora. Sud razumije da tužitelji svoj položaj u spomenutoj situaciji sagledavaju u cjelini. Međutim, rješavanje te situacije ne ulazi u okvire stvarne nadležnosti samo ovdje tuženika, već u pojedinim segmentima i u nadležnost redovnog sudstva, na što je tuženik pravilno ukazao u obrazloženju osporavane odluke te u ovome sporu. Podredno (mada zbog netom iznesenog egzistencija ugovora nije od utjecaja na ishod ovog spora), uzevši u obzir posebnost regulacije elektroničkih komunikacija, Sud je suglasan sa stajalištem tuženika da se u kontekstu propisa na tome pravnom području ugovor može smatrati raskinutim izostankom aktivacije usluge u za to ugovorenom roku, te nastavnim propuštanjem operatora da poduzima bilo koju radnju na teret korisnika koja bi svoju podlogu imala u ugovoru, čemu je u prilog u konkretnom slučaju išlo i obavješćivanje korisnika o nemogućnosti pružanja zatražene usluge.
Neosnovan je i tužbeni navod o diskriminatornom postupanju u odnosu na tužitelje, jer ponuda univerzalne usluge u okvirima propisa važećih u predmetnom razdoblju ne može ukazivati na povredu načela nediskriminacije. Podredno, tužitelji nisu dokazali da je u predmetnom razdoblju u odnosu na njih postupano diskriminatorno, pri čemu se iskaz svjedoka Štefana Vidonija, saslušanog na okolnost pristupa internetu u njegovoj kući, odnosi tek na razdoblje 2010. godine.
Nadalje, nastojanje ovlaštene osobe tuženika da posreduje između tužiteljâ i zainteresirane osobe sâmo po sebi ne razumijeva da je tuženik u propisanom postupku utvrdio nezakonito postupanje zainteresirane osobe (u tom smislu tuženik je prihvatljivo objašnjenje spomenutih kontakata iznio u podnesku od 22. prosinca 2015.), niti kontakti koje su tužitelji imali sa zaposlenicima zainteresirane osobe nužno znače da je riječ o komunikaciji ostvarivanoj isključivo u okviru realizacije ugovora sklopljenog po zahtjevu od 23. srpnja 2008. godine.
Ishod ovoga upravnog spora nije zapreka za ponovno obraćanje tužiteljâ zainteresiranoj osobi sa zahtjevom za pružanje usluga prema propisima važećima u vrijeme podnošenja eventualnoga novog zahtjeva, niti za ostvarivanje zaštite eventualno povrijeđenih prava tužiteljâ putem suda koji je stvarno i mjesno nadležan za rješavanje sporova povezanih s pravnim odnosima između tužiteljâ i zainteresirane osobe koji izlaze iz sfere stvarne nadležnosti ovdje tuženika.
Sukladno prethodnom, osporena odluka tuženika ocjenjuje se zakonitom.
Trebalo je stoga, na temelju članka 57. stavka 1. Zakona o upravnim sporovima (»Narodne novine«, broj 20/10, 143/12 i 152/14) tužbeni zahtjev odbiti kao neosnovan.
UPUTA O PRAVNOM LIJEKU
Protiv ove presude dopuštena je žalba Visokom upravnom sudu Republike Hrvatske. Žalba se podnosi putem ovog Suda u tri (3) primjerka, u roku od 15 dana od dana primitka prijepisa ove presude.
Broj: 2 USI-1510/13-32
Rijeka, 17. ožujka 2016.
Sudac dr. sc. Alen Rajko, v. r.
