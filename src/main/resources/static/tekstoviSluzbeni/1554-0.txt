81 22.07.2015 Pravilnik o izmjenama i dopunama Pravilnika o sadržaju i načinu vođenja registra UAIF-ova i AIF-ova
HRVATSKA AGENCIJA ZA NADZOR FINANCIJSKIH USLUGA
1562
Na temelju članka 10. stavka 4. Zakona o alternativnim investicijskim fondovima (»Narodne novine« broj 16/2013 i 143/2014, dalje: Zakon), Hrvatska agencija za nadzor financijskih usluga (dalje: Agencija) na sjednici Upravnog vijeća održanoj 17. srpnja 2015. godine donosi
PRAVILNIK
O IZMJENAMA I DOPUNAMA PRAVILNIKA O SADRŽAJU I NAČINU VOĐENJA REGISTRA UAIF-ova i AIF-ova
Članak 1.
U Pravilniku o sadržaju i načinu vođenja registra UAIF-ova i AIF-ova (»Narodne novine«, broj 105/2013, dalje: Pravilnik), u članku 2. stavku 1. iza točke 5. dodaje se nova točka 5.a. koja glasi:
»5.a datum izdavanja odobrenja za rad malog UAIF-a s naznakom da se radi o malom UAIF-u,«.
U članku 2. stavku 1. točke 9. i 10. mijenjaju se i glase:
»9. datum izdavanja odobrenja za rad u odnosu na pojedinu djelatnost iz članka 13. stavka 1. točka 1. podtočka b) i članka 13. stavka 1. točka 2. podtočaka a) do c) Zakona,
10. datum oduzimanja odobrenja za rad u odnosu na pojedinu djelatnost iz članka 13. stavka 1. točka 1. podtočka b) i članka 13. stavka 1. točka 2. podtočaka a) do c) Zakona,«.
U članku 2. stavak 2. mijenja se i glasi:
»(2) Podaci iz stavka 1. točaka 1., 2., 3., 5.a, 8. i 11. ovoga članka javno se objavljuju u skladu s člankom 1. stavkom 2. ovog Pravilnika.«.
Članak 2.
U članku 4. stavku 3. iza riječi »ovjerena pečatom UAIF-a« dodaju se riječi »ili se obrazac dostavlja u elektroničkom obliku potpisan elektroničkim potpisom«.
Članak 3.
U članku 5. stavak 1. mijenja se i glasi:
»(1) Podaci koji se upisuju u registar iz članka 1. ovoga Pravilnika trebaju biti točni i ažurni. Ukoliko dođe do promjene podataka iz članka 2. odnosno članka 3. ovoga Pravilnika koje Agencija ne upisuje po službenoj dužnosti, UAIF je dužan o tome bez odlaganja obavijestiti Agenciju putem obavijesti u pisanom obliku ili u elektroničkom obliku potpisano elektroničkim potpisom. Uz navedenu obavijest potrebno je priložiti dokumentaciju koja dokazuje navedenu promjenu.«.
Članak 4.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/13-04/42
Urbroj: 326-01-440-15-2
Zagreb, 17. srpnja 2015.
Predsjednik Upravnog vijeća Petar-Pierre Matek, v. r.
