 različite odgovore u smislu da nekima od njih nije bila poznata tematika Sastanka dok je nekima bila poznata, ali se razlikovala od poduzetnika do poduzetnika.
Tako se kao teme predmetnog sastanka spominju poboljšanje stanja u zaštitarstvu, izmjene Zakona o privatnoj zaštiti, osnivanje zaštitarske komore, moguće izmjene kolektivnog ugovora i pregovori sa socijalnim partnerima, nelojalna konkurencija na mjerodavnom tržištu i slično. Agencija ističe kako činjenica da se o svemu tome razgovaralo nije sporna s aspekta propisa o zaštiti tržišnog natjecanja.
No, isto tako, Agencija je nesporno utvrdila kako se na predmetnom Sastanku, između ostalog, razgovaralo o minimalnoj cijeni pružanja usluga privatne tjelesne zaštite, uz navođenje iznosa od 32,50 kuna kao minimalnog iznosa ispod kojeg neće nuditi navedene usluge, a potom je većina njih, taj iznos i naznačila kao konačnu cijenu u svojim ponudama, a što je sporno s aspekta propisa o tržišnom natjecanju.
Prema iskazima stranaka razgovaralo se o minimalnom trošku sata rada zaštitara u iznosu od 32,50 kuna, ali samo kao o činjenici, odnosno da toliko iznosi sat rada zaštitara nakon što poduzetnici podmire sva zakonska davanja koja su prema važećim propisima dužni podmiriti, te kako je to običan matematički zbroj navedenoga, a zbog čega isto ne može biti sporno niti može biti kršenje propisa o tržišnom natjecanju.
Tako je, primjerice, poduzetnik Sokol Marić u svom očitovanju od 6. veljače 2014. naveo, citat: »Vezano uz ovo priopćenje koje ova Agencija smatra dogovorom o cijeni, poduzetnik Sokol Marić iskazuje da se uopće nije radilo o dogovoru o cijeni usluga već isključivo o usuglašavanju ranije citiranih poduzetnika da je trošak sata rada zaštitara minimalno 32,50 kuna uvažavajući sve gore navedeno.« Nadalje, u svom očitovanju od 24. lipnja 2014. isti poduzetnik naveo je, citat: «..niti Društvo niti drugi sudionici razgovora uopće nisu raspravljali o cijeni usluga nego su se žalili da je cijena rada upravo tih 32,50 kn, a takvu cijenu usluga je nemoguće dostići na tržištu.« Zakonski zastupnik poduzetnika Sokol Marić na usmenoj raspravi također je izjavio, citat: »Kako Vijeće nije shvatilo razliku pojma cijene rada i cijene usluge, već da se radilo o usuglašavanju troška rada.«
Tako je, primjerice, svjedok N. M. u svom iskazu, vezano uz trošak sata rada zaštitara, rekao da se, citat: »na predmetnom sastanku povela rasprava o već definiranoj cijeni sata rada zaštitara, u smislu je li ta cijena realna na tržištu ili nije, odnosno kako nakon što se ispoštuju sva zakonska davanja da je to neka točka kad poslovanje postane nerentabilno.«
Nadalje, svjedok D.F. u svom je iskazu, vezano uz navedeni trošak, istaknuo kako se, citat: »na sastanku nije razgovaralo o cijeni zaštitarske usluge već da su tom prilikom konstatirali da je trošak vezano uz već raniju spomenutu vrijednost od 32,50 kune ne može biti niži već u najmanju ruku identičan ili viši. Svaki rad ispod toga rad je u korist vlastite štete«.
Ujedno, stranke su istaknule kako je iznos od 32,50 kuna, kojeg su i oni usuglasili, već utvrđen i u dokumentu »Kalkulacija cijene koštanja zaštitarskih usluga tjelesne zaštite« izrađene od strane Vijeća strukovnog udruženja istražnih i zaštitnih djelatnosti pri Hrvatskoj gospodarskoj komori još 1999. godine (dalje: Kalkulacija) te je poduzetnik AKD Zaštita taj dokument priložio uz svoje očitovanje od 5. veljače 2014. godine.
Agencija je napravila uvid u Kalkulaciju te prvenstveno utvrdila kako je točno da je Vijeće strukovnog udruženja istražnih i zaštitnih djelatnosti pri Hrvatskoj gospodarskoj komori na sjednici 1999. godine utvrdilo da minimalna cijena koštanja zaštitarske usluge tjelesne zaštite po satu izvršene usluge, ispod koje nije moguće bez gubitka pružati zaštitarsku uslugu, ukoliko se poštuju svi zakonski i drugi propisi iznosi 32,50 kuna. Dakle, u samoj Kalkulaciji je utvrđeno kako predmetni iznos predstavlja iznos zaštitarske usluge ispod koje nije moguće nuditi predmetne usluge