 1127/07-6 od 22. listopada 2008.:
»... ono što je važno za kazneno djelo primanja mita iz čl. 347. st. 1. KZ-a (...) jeste to da se radnja počinjenja tog kaznenog djela (zahtijevanje mita) mora odnositi na službenu (ili drugu) radnju koju odgovorna osoba ne bi smjela obaviti. Zapravo to znači da se bit neprava kod ovog oblika kaznenog djela iz čl. 347. st. 1. KZ-a očituje u spremnosti počinitelja da za nagradu (dar ili drugu imovinsku korist) nezakonito postupa.
Prema utvrđenju prvostupanjskog suda, opt. F. M. pokazao je tu spremnost kada je od svjedoka M. B. zahtijevao 25.000,00 kn nudeći kao protuuslugu to da se on neće žaliti na presudu Općinskog suda u Imotskom, broj: P-754/00 od 5. studenog 2001. godine ‘iako bi se mogao žaliti’.«
308. Službenu radnju koju počinitelj »ne bi smio obaviti« u smislu članka 347. stavka 1. KZ-a/97 Vrhovni sud obrazložio je i u presudi broj: I Kž-Us 51/12-7 od 28. veljače 2013. u svjetlu okolnosti konkretnog slučaja, navodeći sljedeće:
»Točno je da je opt. D. M., kao stranka u citiranom predmetu« (referentica Zemljišno-knjižnog odjela Općinskog građanskog suda u Zagrebu – op. Ustavnog suda) »imala pravo uvida i preslikavanja dijelova spisa, ali samo pod uvjetima iz čl. 59. i 60. Sudskog poslovnika. Iako je opt. J. S. kao referentica bila zadužena tim spisom, ona nije bila ovlaštena spis davati na uvid niti preslikavati dokumentaciju iz spisa radi iznošenja iz sudske zgrade i davanja drugim osobama. Postupivši protivno propisanom načinu rada, opt. J. S. je poduzela službenu radnju koju nije smjela obaviti pa kada je, kao protuuslugu, od opt. D. M. najprije primila obećanje, a zatim i dar u visini duga za korištenje telefonskog priključka, time je ostvarila elemente bića kaznenog djela primanja mita iz čl. 347. st. 1. KZ-a.«
309. U istoj je presudi broj: I Kž-Us 51/12-7 od 28. veljače 2013. Vrhovni sud obrazložio način na koji je (drugi) optuženik u tom konkretnom slučaju počinio kazneno djelo primanja mita pomaganjem:
»... pogrešna je teza žalbe da se pomagačka radnja u vidu preuzimanja mita za suprugu J. S. mogla obaviti samo u okviru prethodnog dogovora koji je trebao postojati u trenutku primitka obećanja dara za pruženu protuuslugu. Kako je taj optuženik preuzeo novac nakon što je kriminalna radnja od strane opt. J. S. već bila dovršena, a ne radi se o unaprijed obećanom pomaganju, žalitelj smatra da nisu ostvarene zakonske pretpostavke iz čl. 38. KZ-a.
Nasuprot tome, kazneno djelo primanja mita, iako formalno postoji već u trenutku primitka obećanja dara za pružanje protuusluge, u materijalnom smislu je dovršeno kada obećani dar bude predan, a upravo u toj fazi izvršenja kaznenog djela sudjeluje opt. D. S. Pomagač pri izvršenju tog kaznenog djela ne mora nužno biti upoznat sa svim elementima kriminalnog plana i dogovora, već je dovoljno da se tom dogovoru priključi, ovdje na strani primatelja mita, kako pravilno zaključuje i sud prvog stupnja.
Stoga nikakve dvojbe nema da je opt. D. S. ostvario kako objektivna, tako i subjektivna obilježja bića kaznenog djela iz čl. 347. st. 2. u vezi čl. 38. KZ-a.«
Članak 38. KZ-a/97 je glasio:
»Pomaganje
Članak 38.
(1) Tko drugome s namjerom pomogne u počinjenju kaznenog djela kaznit će se kao da ga je sam počinio, a može se i blaže kazniti.
(2) Pomaganjem se smatra osobito: davanje savjeta ili uputa kako da se počini kazneno djelo, stavljanje počinitelju na raspolaganje sredstava za počinjenje kaznenog djela, uklanjanje prepreka za počinjenje kaznenog djela te unaprijed obećano prikrivanje kaznenog djela, počinitelja, sredstava kojima je djelo počinjeno, tragova kaznenog djela ili predmeta pribavljenih kaznenim djelom.«
310. Za razliku od pomaganja iz prethodno citiranog predmeta, Vrhovni sud se u presudi broj: I Kž-Us 75/11-6 od 24. rujna 2014. bavio supočiniteljstvom u primanju mita:
»Pobijanom presudom donijetom u ponovljenom postupku, optuženici F. A. i K. M. proglašeni su krivima zbog počinjenja kaznenog djela primanja mita iz članka 347. stavka 1.