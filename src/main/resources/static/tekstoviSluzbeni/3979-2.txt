
Članak 8.
(1) Upravljačka skupina izrađuje Elaborat vježbe.
(2) Upravljačka skupina pri izradi Elaborata vježbe koristi obrasce iz priloga 1. – 8., koji su tiskani uz ovaj Pravilnik i čine njegov sastavni dio.
(3) Sastavni dio Elaborata vježbe je odluka nositelja vježbe iz članka 7. stavka 5. ovoga Pravilnika.
(4) Upravljačka skupina priprema vježbu, koordinira aktivnosti, organizira i provodi sastanke s predstavnicima vježbovne skupine.
(5) Upravljačka skupina usuglašava sadržaj Elaborata vježbe sa svim sudionicima vježbe, unosi eventualne promjene te ga prosljeđuje nositelju vježbe na odobravanje.
(6) Elaborat vježbe odobrava odgovorna osoba nositelja vježbe.
Članak 9.
(1) Elaborat vježbe je pisani materijal, a sastoji se od tekstualnog dijela i grafičkih priloga.
(2) Tekstualni dio Elaborata vježbe sadrži sljedeće elemente:
1. Naziv vježbe: simboličan ili zemljopisni pojam
2. Tema vježba: proizlazi iz ciljeva vježbe, kojom se sažeto određuje sadržaj aktivnosti i specifični uvjeti u kojima će se vježba izvoditi
3. Ciljevi vježbe: moraju biti realni, ostvarivi i objektivni, npr. provjera osposobljenosti i djelovanja sudionika, provjera opremljenosti, provjera procedura i planova postupanja, provjera aktiviranja i mobilizacije operativnih snaga sustava civilne zaštite, koordinacija kod provođenja mjera i aktivnosti civilne zaštite, itd. Ciljevi se mogu podijeliti na opće (opširniji i kompleksniji) i posebne (specifični i detaljni)
4. Mjesto izvođenja vježbe – lokacija vježbe: definirati mjesto rada upravljačke skupine vježbe, vježbovne lokacije, baza operacija
5. Vrijeme početka i završetka vježbe: navodi se datum te vrijeme početka i završetka vježbe (kronološki prikaz priprema vježbe i opća dinamika provedbe vježbe)
6. Scenarij vježbe: opisuju se pretpostavke za održavanje vježbe kroz konkretne opasnosti i rizike za ljude, imovinu, kritičnu infrastrukturu i okoliš na lokaciji održavanja vježbe te očekivane posljedice (broj poginulih i ozlijeđenih, štete na imovini i drugi podatci od značaja za pripremanje i operativno djelovanje vježbovne skupine). Prikazuje se pripravnost sustava civilne zaštite na području održavanje vježbe prije nastanka izvanrednog događaja. U prilogu 3. ovog Pravilnika »Dinamika izvođenja vježbe – hodogram vježbe« definira se kronološki očekivano postupanje vježbovne skupine sukladno detaljnom scenariju
7. Lokacija vježbe: detaljno se opisuje uređenje lokacije vježbe (razrada po radnim točkama), baze operacija i pripreme potrebne infrastrukture za sudionike vježbe (smještaj, prehrana, higijenski prostori i ostale logističke potrebe).
8. Struktura vježbe:
– Upravljačka skupina (navode se sudionici i operativne snage sustava civilne zaštite sa zadaćama u pripremi, organizaciji i provedbi vježbe, opisuju uloge pojedenih timova). Popis sudionika navodi se prema prilogu 4. ovog Pravilnika
– Vježbovna skupina (navode se sudionici i operativne snage sustava civilne zaštite s brojem pripadnika, vozila, plovila, letjelica, potražnih pasa, itd.). Popis sudionika se navodi prema prilogu 5. ovog Pravilnika
9. Plan veza: prikazuje se uvezivanje svih sudionika vježbe u jedinstvenu komunikacijsku mrežu, uvažavajući raspoložive sustave veza, utvrđuju pozivni znakovi, radni kanali, pričuvni kanali (prilog 6. ovog Pravilnika), utvrđuje imenik i pregled veza (razgovornik), shematski se prikazuje komunikacija unutar upravljačke i vježbovne skupine
10. Protokol i mediji: definira se ustrojavanje informacijskog centra, akreditiranje i prihvat predstavnika medija na terenu, način osiguravanja informacija zainteresiranoj javnosti, organizacija tiskovnih konferencija, izrada certifikata/zahvalnica za sudionike vježbe, program za promatrače vježbe i protokol za VIP goste.
11. Mjere zaštite i sigurnost: definira se policijsko osiguranje lokacije održavanje vježbe i prometnica, medicinsko osiguranje sudionika vježbe, određuje se kodni znak (riječ) za slučaj nesreće tijekom provedbe vježbe te način obavješćivanja svih sudionika i 