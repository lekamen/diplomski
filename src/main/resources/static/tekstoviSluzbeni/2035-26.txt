 ZIZHS-a kojega je Klub zastupnika uputio u prvo čitanje zakona. Međutim, a kao što je već navedeno, tijekom postupka donošenja izmjena izbornog zakonodavstva za izbore zastupnika u Hrvatski sabor, osim prijedloga Kluba zastupnika u proceduru su bila upućena još tri prijedloga drugih predlagatelja o kojima je provedena rasprava i koji su, potom, upućeni u drugo čitanje. Primjerice, prijedlog za izmjene i dopune ZIZHS-a predlagatelja zastupnika Jadranke Kosor, Gvozdena Flege i Josipa Kregara sadržavao je izmjene članaka 20. i 21. ZIZHS-a koje su sadržajno bile identične usvojenim odredbama članaka 12. i 13. ZID ZIZHS-a. Prihvaćajući navedeni prijedlog drugih predlagatelja, Klub zastupnika je postupio u skladu s odredbom članka 187. stavka 5. Poslovnika: ‘Nakon završene rasprave zaključkom kojim se prihvaća prijedlog zakona utvrđuju se mišljenja, stajališta, primjedbe i prijedlozi u vezi s prijedlogom zakona i upućuju se predlagatelju radi pripreme konačnog prijedloga zakona te je u konačan prijedlog zakona uvrstio prihvaćenu primjedbu istaknutu tijekom prvog čitanja zakona, koja se odnosila upravo na izjednačavanje uvjeta kandidiranja stranačkih i neovisnih listi i podizanje broja potpisa za takvo kandidiranje na 1500. Budući je ovaj prijedlog bio predmet rasprave tijekom prvog čitanja ZID ZIZHS-a te da je bio predmet rasprave kako na radnim tijelima Hrvatskog sabora, tako i u javnosti, to nije osnovana primjedba podnositelja koja se odnosi na postupak usvajanja ove odredbe. U pogledu merituma, odnosno primjedbe da se ovime onemogućuje sudjelovanje u izbornom postupku i tzv. ‘malim strankama’, ‘novim političkim grupama’ i neovisnim listama, Klub zastupnika ističe da je prikupljanje potpisa u hrvatskom političkom sustavu poznato na svim izborima kada se radi o neovisnim listama, a na izravnim izborima, za Predsjednika Republike Hrvatske i čelnike lokalnih i područnih (regionalnih) jedinica, ono je pravilo i za stranačke i za nestranačke kandidate. Uvođenjem obveze prikupljanja potpisa podrške na izborima za Hrvatski sabor i za političke stranke, suprotno stajalištu podnositelja, ujednačuju se uvjeti za političke stranke, koaliciji i neovisne liste u kandidacijskom postupku te se isti u potpunosti izjednačuju u pogledu uvjeta koje moraju ispuniti za isticanje kandidata. Klub zastupnika smatra da ovako ujednačavanje uvjeta nije i ne može biti ustavnopravno dvojbeno. U pogledu broja potpisa kojeg su dužne prikupiti političke stranke i neovisne liste u postupku kandidiranja, ukazuje se da je dosadašnji broj od 500 potpisa bio neproporcionalno nizak, kada se usporedi s nekim drugim izborima. Primjerice, člankom 11. Zakona o lokalnim izborima (‘Narodne novine’, broj 144/12.) propisano je da: ‘Kada birači kao ovlašteni predlagatelji predlažu kandidacijsku listu grupe birača, za pravovaljanost prijedloga kandidacijske liste za izbor članova predstavničkih tijela dužni su prikupiti najmanje: 1.800 potpisa birača u jedinicama s više od 300.000, do 500.000 stanovnika. Kada se uzme u obzir da izborne jedinice broje upravo 300.000 do 500.000 stanovnika Republike Hrvatske, jasno je da se ne radi o prevelikom broju, već o broju koji je upravo usklađen s odredbama drugih zakona koji uređuju izbornu materiju. Naime, brojka od 1.500 potpisa predstavlja manje od 0,5% birača koji prosječno obitavaju u izbornim jedinicama u kojima se biraju zastupnici u Hrvatskom saboru. Kada se, nadalje, uzme u obzir i da na jednog zastupnika u Hrvatskom saboru dolazi u prosjeku 27.000 birača te da broj od 1.500 potpisa ne predstavlja niti 10% od toga broja, to je jasno da se podizanjem potrebne brojke potpisa za neovisne liste, odnosno uvođenjem obveze prikupljanja potpisa za stranačke i koalicijske liste ne ‘eliminiraju i lustriraju istinski politički protivnici’ nego se traži da sudionici izborne utakmice već prilikom ulaska u nju imaju određenu, minimalnu, potporu biračkog tijela. Stoga, Klub zastupnika smatra da odredbe članaka 12. i 13. ZID ZIZHS-a nisu