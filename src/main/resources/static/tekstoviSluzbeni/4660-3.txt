osoba VIPneta d.o.o. tužitelju pogrešno rekla da će i dalje moći koristiti dotadašnji e-mail koji se nalazi na domeni Hrvatskog Telekoma d.d. i da bi se iz navedenog razloga radilo o zavaravajućoj prodaji, jer takav navod tužitelj temelji isključivo na usmenim tvrdnjama, dok je operator javnih komunikacijskih usluga VIPnet d.o.o. dostavom preslike zahtjeva za zasnivanjem pretplatničkog odnosa dokazao da je tužitelj prilikom ugovaranja pretplatničkog odnosa bio upoznat sa svim informacijama i da je svojim potpisom pristao na Opće uvjete poslovanja, cjenik i uvjete korištenja ugovorne usluge.
S tim u svezi navesti je da je opunomoćenica tuženika na raspravi održanoj kod ovog suda 8. rujna 2016. u odnosu na prigovor tužitelja da mu je ovlaštena osoba VIPneta d.o.o. rekla da može zadržati korisničke račune iz prethodnog pretplatničkog odnosa istaknula kako je u jedinstvenoj izjavi krajnjeg korisnika o raskidu ugovora sa postojećim operatorom od 27. prosinca 2013., potpisanoj od strane tužitelja, jasno označeno da tužitelj raskida sve postojeće korisničke račune za usluge pristupa internetu otvorene kod prethodnog operatora. S obzirom na takve navode opunomoćenice tuženika, a koja točnost navoda proizlazi i iz potpisane izjave tužitelja o raskidu ugovora s postojećim operatorom od 27. prosinca 2013., koja prileži spisu tuženog tijela, od strane ovog suda utvrđeno je da je tužitelj potpisao izjavu da raskida ugovor s postojećim operatorom T-Com-om za usluge na telefonskom priključku i to govorne usluge, usluge interneta i televizije.
Kako je tužitelj 27. prosinca 2013. potpisao izjavu da raskida sve postojeće korisničke račune za usluge pristupa Internetu otvorene kod prethodnog operatora T-Coma, po ocjeni ovog Suda, tužitelj se suglasio da raskida i korisnički račun za uslugu korištenja dotadašnjeg e-maila, pri čemu Sud ističe da je u jedinstvenoj izjavi o raskidu ugovora s postojećim operatorom predviđena mogućnost da pretplatnik zadrži korisničke račune za uslugu pristupa Internetu ugovorenu s postojećim operatorom elektroničkih komunikacija, s tim da je tužitelj u slučaju korištenja takve mogućnosti trebao upisati naziv usluge i korisničko ime, a koju mogućnost tužitelj nije koristio, što je dodatni razlog zbog kojeg tužitelj nije potvrdio osnovanost svojih navoda da je od ovlaštene osobe VIPneta d.o.o. dobio pogrešnu, odnosno nepotpunu informaciju.
Budući da iz podataka spisa proizlazi da tužitelj sa pružanjem usluga VIPnet d.o.o. za koje je sklopio pretplatnički ugovor 27. prosinca 2013. nema nikakvih poteškoća, kod utvrđene činjenice da se ne radi o nemogućnosti VIPneta da ispuni ugovornu obvezu u skladu s Općim uvjetima poslovanja, tuženik je pravilno i zakonito utvrdio da nema pravne osnove za prihvaćanje zahtjeva tužitelja za prijevremeni raskid pretplatničkog ugovora bez plaćanja naknade, u smislu članka 41. stavak 5. ZEK-a.
Slijedom navedenog, po ocjeni ovog Suda, u postupku koji je prethodio donošenju osporene odluke nisu povrijeđena pravila postupka koja bi bila od utjecaja na rješavanje upravne stvari, te je pravilno i potpuno utvrđeno činjenično stanje i pravilo je primijenjen pravni propis na temelju kojeg je odlučeno.
Shodno prethodnom, osporena odluka tuženika ocjenjuje se zakonitom pa je na temelju odredbe iz članka 57. stavak 1. ZUS-a presuđeno kao u izreci ove presude.
U odnosu na dio tužbe, kojim je tužitelj istaknuo zahtjev radi isplate naknade neimovinske štete u iznosu od 35.000,00 kuna, navesti je da se ne radi o zahtjevu za naknadu štete kakav ima u vidu odredba iz članka 22. stavak 4. ZUS-a, već se radi o građanskopravnom zahtjevu za kakav je sudska zaštita osigurana izvan upravnog spora, u parničnom postupku pred nadležnim općinskim sudom u smislu odredbe iz članka 34. stavak 2. Zakona o parničnom postupku (»Narodne novine« broj 148/11 – pročišćeni tekst, 25/13 i 89/14) i to u odnosu na operatora javnih komunikacijskih usluga, zbog čega za taj dio tužbe ne postoje pretpostavke za vođenje upravnog spora 