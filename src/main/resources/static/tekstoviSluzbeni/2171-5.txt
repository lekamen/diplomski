 ispašu ovaca, te je iste koristila samo obitelj tužitelja, a tužitelji iste koriste od kada su ih dobili nasljeđivanjem od svojeg oca, koji ih koriste za ispašu ovaca, budući se bave proizvodnjom sira, bavljenjem ovčarstvom.
Međutim na naprijed istaknute nesporne činjenice, tužitelji odnosno njihovi pravni prednik stekli su pravo vlasništva na utuženoj nekretnini stupanjem na snagu Zakona o likvidaciji agrarnih odnosa na području ranije pokrajine Dalmacije iz 1930. g. od 19. 10 1930 g. (Sl. novine 279 od 4. 12. 1930. g.) budući je utvrđeno da su nekretnine u naravi pašnjak te je to bila oduvijek što nije sporno za stranke, a niti je sporno da su predmetne nekretnine nastale od matične nekretnine, koja je bila izvorno državno vlasništvo, još iz vremena kada je cijela Dalmacija predstavljala dio Austrougarske države, a prema navedenom Zakonu pretpostavke pod kojima se pojedinim težacima moglo priznati pravo vlasništva pašnjaka odnosno livade bile su:
– da se radilo o pašnjaku državnog odnos samoupravnog tijela,
– da ga je pojedini težak samovlasno zaposjeo,
– da ga je svojim radom priveo kulturi do 28. srpnja 1914. g.
– da ga obrađuje sam na dan stupanja na snagu Zakona o likvidaciji agrarnih odnosa iz 1930. g.
(...)
Tijekom trajanja ovog postupka tužena se nije očitovala na tvrdnje tužitelja kako su stekli valjani pravni temelj za stjecanje vlasništva na označenim nekretninama od svog pok. oca te je sud utvrdio da su isti stekli temeljem nasljeđivanja od svojeg oca.«
Po pravomoćnosti presude Općinskog suda u Pagu broj: P-388/04-28 od 9. veljače 2006., kojom je podnositelj utvrđen (su)vlasnikom spornih nekretnina, rješenjem Općinskog suda u Pagu broj: Z-788/06 od 26. siječnja 2007., dopuštena je uknjižba prava vlasništva na zem. čest. 8389/1025 pašnjak Sv. Petar sa 248.704 m2 i zem. čest. 8389/1026 pašnjak Sv. Petar sa 677.425 m2 uknjižene u vlasništvu Republike Hrvatske, te prijenos tih čestica u novi zk. ul. br. 6992 k. o. Pag, uz uknjižbu prava vlasništva u korist podnositelja i njegove braće.
9. Podnositelj je u tijeku upravnog postupka u kojem mu je prvostupanjskim rješenjem utvrđena osnovica poreza na promet nekretnina i razrezan porez na promet nekretnina u iznosu od 253.527,80 kn, kao i u upravnom sporu koji se je vodio pred VUS-om, isticao da u njegovu slučaju ne postoji obveza plaćanja poreza na promet nekretnina, budući da je vlasništvo spornih nekretnina stekao nasljeđivanjem od svojih neposrednih predaka.
9.1. Ustavni sud primjećuje da su ti prigovori podnositelja u tijeku upravnog postupka i u upravnom sporu pred VUS-om odbijeni kao neosnovani.
Ustavni sud primjećuje da je VUS u obrazloženju osporene presude utvrdio da prigovori podnositelja nisu osnovani, odnosno da su upravna tijela zakonito odredila podnositelja kao poreznog obveznika i odredila mu poreznu osnovicu te razrezala porez na promet nekretnina, pri čemu je ocijenio da presuda Općinskog suda u Pagu broj: P-388/04-28 od 9. veljače 2006., predstavlja »pravni temelj za upis podnositeljevog prava vlasništva na predmetnim nekretninama« jer «... se stjecanjem smatra odluka suda, a svaka, pa i deklaratorna jer je i deklaratorna odluka pravna osnova upisa prava vlasništva, kao konstitutivnog akta za stjecanje prava vlasništva.
Dakle, u podnositeljevu slučaju ocjena je upravnih tijela i VUS-a da je riječ o stjecanju nekretnine sukladno članku 4. stavku 1. i 2. ZoPPN-a koje podliježe oporezivanju pozivom na članak 14. stavak 2. ZoPPN-a.
U svezi s navedenim stajalištem izraženim u presudi VUS-a, kao i nižestupanjskim osporenim rješidbama upravnih tijela, Ustavni sud mora primijetiti da su upravna tijela kao i VUS strogo formalističkom primjenom članka 14. stavka 2. ZoPPN-a, ocijenili da je podnositelj u konkretnom slučaju vlasništvo spornih nekretnina stekao odlukom suda, a pri čemu nisu ulazili u sam sadržaj pravomoćne sudske odluke kojom je podnositelj utvrđen (su)vlasnikom spornih nekretnina.
Iz sadržaja pravomoćne presude nadležnog parničnog suda nesporno