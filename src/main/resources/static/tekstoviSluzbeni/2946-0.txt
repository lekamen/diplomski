11 03.02.2016 Rješenje Ustavnog suda Republike Hrvatske broj: U-III-551/2015 od 15. prosinca 2015.
USTAVNI SUD REPUBLIKE HRVATSKE
295
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Ivan Matija, Antun Palarić, Aldo Radolović, Duška Šarin i Miroslav Šeparović, u postupku koji su ustavnom tužbom pokrenuli Udruga udovica hrvatskih branitelja iz Domovinskog rata Republike Hrvatske, Grada Zagreba i Zagrebačke županije, Udruga hrvatskih branitelja, Udruga hrvatskih vojnih invalida Domovinskog rata Črnomerec, Klub veterana 148 brigade Hrvatske vojske, Hrvatska baština, Hrvatsko žrtvoslovno društvo i Udruga »Žene u Domovinskom ratu – Zadar«, koje zastupa Damir Mikuljan, odvjetnik u Zagrebu, na sjednici održanoj 15. prosinca 2015. donio je
RJEŠENJE
I. Ustavna tužba se odbacuje.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnijeli su Udruga udovica hrvatskih branitelja iz Domovinskog rata Republike Hrvatske, Grada Zagreba i Zagrebačke županije, Udruga hrvatskih branitelja, Udruga hrvatskih vojnih invalida Domovinskog rata Črnomerec, Klub veterana 148 brigade Hrvatske vojske, Hrvatska baština, Hrvatsko žrtvoslovno društvo i Udruga »Žene u Domovinskom ratu – Zadar« (u daljnjem tekstu: udruge podnositeljice), koje zastupa Damir Mikuljan, odvjetnik u Zagrebu.
2. Udruge podnositeljice podnijele su ustavnu tužbu protiv presude Županijskog suda u Zagrebu broj: 77 Gžr-859/13-2 od 18. lipnja 2013. (u daljnjem tekstu: osporena presuda), koja je donesena u sudskom sporu u kojem je tužitelj Krešimir Mihajlović tužio Osnovnu školu Petra Zrinskog iz Zagreba zbog navodne diskriminacije u postupku izbora i imenovanja ravnatelja osnovne škole (u daljnjem tekstu: tužitelj diskriminacije).
3. Udrugama podnositeljicama u tom je parničnom postupku priznat status umješača na strani tužitelja diskriminacije Krešimira Mihajlovića pozivom na članak 21. Zakona o suzbijanju diskriminacije (»Narodne novine« broj 85/08.), koji glasi:
»Članak 21.
(1) U parnicu povodom tužbe iz članka 17. stavka 1. ovoga Zakona« (posebne tužbe za zaštitu od diskriminacije – op. Ustavnog suda) »može se kao umješač na strani tužitelja diskriminacije pridružiti tijelo, organizacija, ustanova, udruga ili druga osoba koja se u okviru svoje djelatnosti bavi zaštitom prava na jednako postupanje u odnosu na skupine o čijim se pravima odlučuje u postupku. O sudjelovanju umješača odlučuje sud primjenjujući na odgovarajući način odredbe Zakona o parničnom postupku.
(2) Sud će dopustiti sudjelovanje umješača iz stavka 1. ovoga članka samo uz pristanak tužitelja.
(3) Umješač iz stavka 1. ovoga članka može poduzimati radnje u postupku i ima u postupku sva prava koja pripadaju umješaču.«
4. Osporenom presudom odbijene su žalbe tužitelja i udruga podnositeljica kao umješača, te je potvrđena presuda Općinskog radnog suda u Zagrebu broj: Pr-292/12-24 od 28. veljače 2013. Izreka prvostupanjske presude glasi:
»I/ Odbija se tužbeni zahtjev koji glasi:
'1. Utvrđuje se da je tužitelj Krešimir Mihajlović diskriminiran po političkom uvjerenju u postupku izbora i imenovanja ravnatelja tužene O.Š. Petra Zrinskog, Zagreb, Krajiška 9 te se tuženiku zabranjuje poduzimanje radnji kojima se krši ili može prekršiti tužiteljevo pravo na jednako postupanje.
2. Poništava se Odluka Školskog odbora tužene O.Š. Petra Zrinskog Klasa: 003-06/12-01/01 od 18.01.2012.g., kojom se Mirjana Jermol imenuje ravnateljicom tuženika na vrijeme od pet godina počevši od 19.02.2012.g.
3. Nalaže se tuženom imenovati v.d. ravnatelja i provesti novi natječaj sukladno Zakonu o odgoju i obrazovanju u osnovnoj i srednjoj školi, u roku od 8 dana.
4. Tuženik je dužan tužitelju naknaditi parnični trošak u roku od 8 dana'.
II/ Tužitelj je dužan tuženiku naknaditi parnični trošak u iznosu od 2.500,00 kn, u roku od 8 dana.
III/ Odbija je zahtjev punomoćnika I-vo do V-to