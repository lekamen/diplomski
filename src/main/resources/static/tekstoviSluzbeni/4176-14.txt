 Povjerenstvo pozvalo i na opću odredbu članka 20. st. 3. ZSSI-ja, koja propisuje da 'obveze koje za dužnosnika proizlaze iz članka 7., 8., 9., 14. i 17. ovog Zakona počinju danom stupanja na dužnost i traju dvanaest mjeseci od dana prestanka obnašanja dužnosti'. Podnositelj ne može objasniti kojim se razlozima Povjerenstvo vodilo kada se, u posebnim okolnostima njegovog slučaja, pozvalo na tu opću zakonsku odredbu. Po tome se čini kao da podnositelj pripada skupini osoba koje su tek nakon stupanja na snagu ZSSI-ja stupile na dužnost odnosno postale dužnosnici (iako je podnositelj bio dužnosnik godinama prije toga, a članstvo u nadzornom odboru trgovačkog društva od posebnog interesa za državu zasnivao na valjanim zakonskim pravilima koja su također vrijedila godinama prije stupanja na snagu ZSSI-ja). Bilo kako bilo, u samom osporenom rješenju više nema pozivanja na opću odredbu članka 20. st. 3. ZSSI-ja.«
56. Kad je riječ o presudi Upravnog suda u Rijeci, podnositelj u ustavnoj tužbi navodi:
»Podnositelj dalje smatra očitim da prvostupanjska presuda Upravnog suda kojom je odbijena njegova tužba protiv odluke Povjerenstva nije supstantivno potkrijepljena nijednim razlogom koji bi se odnosio na podnositeljevu konkretnu situaciju, to jest na pravila prijelaznog režima iz jednog u drugo zakonodavno razdoblje. Tumačenje članka 14. ZSSI-ja (promatra li se taj članak izolirano na situacije koje se javljaju nakon njegovog stupanja na snagu), koje su dali i Povjerenstvo i prvostupanjski Upravni sud, i s kojima se podnositelj načelno slaže, ne odnosi se na njegovu situaciju.
Osim što je na taj način povrijeđen članak 29. st. 1. Ustava (pravo na obrazloženu odluku), podnositelju je povrijeđeno i pravo zajamčeno člankom 29. st. 1. u vezi s člankom 19. st. 2. Ustava, jer nadležni Upravni sud u Rijeci nije podnositelju pružio stvarnu i učinkovitu sudsku zaštitu od nezakonitog akta i nedopuštene samovolje javnopravnog tijela.«
57. Kad je riječ o presudi Visokog upravnog suda, podnositelj u ustavnoj tužbi prvo navodi da ta presuda »ima ukupno 3 stranice, ali se relevantni dio obrazloženja svodi samo na posljednji dio«, to jest na jedan odlomak. Dalje navodi:
»Svi prigovori vezani uz članak 29. stavak 1. Ustava i članak 6. stavak 1. Konvencije, koje je podnositelj već obrazložio u prethodnim točkama d) i e) protežu se i na osporenu drugostupanjsku presudu. Međutim, kako je ovdje riječ o instancijskoj kontroli zakonitosti (i) odluke nižeg suda, ovdje se mijenja pravna kvalifikacija same povrede ustavnog prava koja je učinjena podnositelju.
Osporenom presudom Visokog upravnog suda podnositelju je povrijeđeno pravo na pravično suđenje zajamčeno člankom 29. st. 1. Ustava i člankom 6. st. 1. Konvencije u više aspekata. Prvo je povrijeđeno pravo na obrazloženu sudsku odluku drugog stupnja. U prilog ovom navodu ide načelni stav koji je Ustavni sud zauzeo u svojoj odluci broj: U-III-2374/2009 od 04. listopada 2010. godine (Narodne novine br. 119/10), u kojoj navodi: (...)
Drugo, podnositelju je zbog nepoštenog pristupa Visokog upravnog suda žalbi podnositelja povrijeđeno i pravo na stvarnu sudsku zaštitu. Naime, Visoki upravni sud je jednostavno izbjegao ispitati bit podnositeljevih žalbenih navoda, i to na način da se pozvao isključivo na stajališta prvostupanjskog suda i Povjerenstva, s obzirom na specifične okolnosti konkretnog slučaja, ovdje je došlo do ekstremno formalističkog načina na koji je žalba odbijena kao neosnovana. Time je pravo podnositelja da sud ispita njegov slučaj u meritumu, zajamčen člankom 6. stavkom 1. Konvencije, zapravo ostalo samo golo podnositeljevo pravo jer ga je Visoki upravni sud u supstancijalnom smislu u cijelosti izjednačio s odbacivanjem žalbe (kod kojega sud ne ulazi u ispitivanje merituma navoda).«
b) Načelna pravna stajališta
58. Prema ustaljenom stajalištu Europskog suda za ljudska prava (u daljnjem tekstu: ESLJP), u postupcima zaštite konvencijskih prava taj sud u načelu ne zamjenjuje pravna stajališta