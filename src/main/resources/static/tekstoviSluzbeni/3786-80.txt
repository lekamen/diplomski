 priložiti obavijest o statusu ponuđenih jamstava.
Ograničenja ulaganja kod repliciranja indeksa
Članak 255.
(1) Iznimno od ograničenja iz članka 254. stavka 1. točke 1. ovoga Zakona i neovisno o ograničenjima ulaganja iz članka 258. ovoga Zakona, do 20% neto vrijednosti imovine fonda može se uložiti u dionice ili dužničke vrijednosne papire jednog izdavatelja, ako je cilj strategije ulaganja fonda replicirati određeni dionički indeks ili obveznički indeks koji priznaje Agencija. Repliciranje indeksa znači repliciranje temeljne imovine indeksa, a u tu svrhu dozvoljeno je i korištenje financijskih izvedenica.
(2) Indeks iz stavka 1. ovoga članka mora ispunjavati sljedeće uvjete:
a) njegov je sastav dovoljno diverzificiran na način da su sastavnice indeksa usklađene s načelima razdiobe rizika iz stavaka 1. i 3. ovoga članka
b) predstavlja adekvatnu referentnu vrijednost tržišta na koje se odnosi i
c) da se objavljuje na adekvatan način.
(3) Iznimno od ograničenja iz stavka 1. ovoga članka, do 35% neto vrijednosti imovine fonda može se uložiti u dionice ili dužničke vrijednosne papire jednog izdavatelja kada je to prijeko potrebno za repliciranje indeksa i opravdano iznimnim tržišnim uvjetima, a posebno na uređenim tržištima na kojima je određeni prenosivi vrijednosni papir ili instrument tržišta novca visoko dominantan. Ulaganje do 35% neto vrijednosti imovine fonda u dionice ili dužničke vrijednosne papire jednog izdavatelja dozvoljeno je samo za jednog izdavatelja.
Ograničenja ulaganja u prenosive vrijednosne papire i instrumente tržišta novca čiji su izdavatelji ili za koje jamče javna tijela
Članak 256.
Iznimno od ograničenja iz članka 254. stavka 1. ovoga Zakona, Agencija može odobriti ulaganje do 100% neto imovine fonda u prenosive vrijednosne papire i instrumente tržišta novca čiji je izdavatelj ili za koje jamči Republika Hrvatska ili jedinica lokalne i područne (regionalne) samouprave Republike Hrvatske, druga država članica ili jedinica lokalne i područne (regionalne) samouprave države članice, treća država ili javno međunarodno tijelo kojemu pripadaju jedna ili više država članica, pod uvjetom da:
a) je zaštita ulagatelja u takav UCITS fond jednaka onoj koju imaju ulagatelji u UCITS fond čija se imovina ulaže u skladu s ograničenjima iz članka 254. stavka 1. ovoga Zakona
b) se imovina fonda sastoji od barem šest različitih vrijednosnih papira ili instrumenata tržišta novca, ali vrijednost niti jednog pojedinog vrijednosnog papira ili instrumenta tržišta novca ne prelazi 30% neto vrijednosti imovine fonda i
c) u prospektu i promidžbenim sadržajima UCITS fonda bude jasno istaknuta izjava iz koje je vidljivo da je UCITS fond dobio odobrenje u skladu s ovim člankom te budu jasno naznačene države članice, jedinice lokalne i područne (regionalne) samouprave države članice, treće države ili javno međunarodno tijelo kojemu pripadaju jedna ili više država članica u čije vrijednosne papire i instrumente tržišta novca se namjerava ulagati više od 35% neto vrijednosti imovine fonda.
Ograničenja ulaganja u udjele investicijskih fondova
Članak 257.
(1) Najviše 20% neto vrijednosti imovine UCITS fonda može biti uloženo u udjele ili dionice jednog investicijskog fonda iz članka 252. stavka 1. točke 3. ovoga Zakona, uz uvjet da najviše 30% neto vrijednosti imovine fonda može ukupno biti uloženo u fondove iz članka 252. stavka 1. točke 3. ovoga Zakona koji nisu UCITS fondovi.
(2) Imovina investicijskog fonda iz članka 252. stavka 1. točke 3. ovoga Zakona u koji je UCITS fond uložio ne uključuje se u izračune ograničenja iz članka 254. stavka 1. ovoga Zakona.
(3) Ako se imovina UCITS fonda ulaže u udjele ili dionice drugih UCITS fondova ili investicijskih fondova kojima upravlja, izravno ili na temelju delegiranja, isto društvo za upravljanje ili neko drugo društvo s kojim je to društvo za upravljanje povezano zajedničkom upravom ili kontrolom, ili bitnim izravnim ili neizravnim međusobnim vlasničkim udjelom, takvo društvo za