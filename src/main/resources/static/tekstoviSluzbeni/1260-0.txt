66 15.06.2015 Naputak o načinu provedbe postupka prijave i administrativne provjere temeljem odredbi Zakona o strateškim investicijskim projektima Republike Hrvatske ("Narodne novine" br. 133/13 i 152/14)
MINISTARSTVO GOSPODARSTVA
1261
Na temelju članka 18. i 19. Zakona o sustavu državne uprave (»Narodne novine« br. 150/11), ministar gospodarstva donosi
NAPUTAK
O NAČINU PROVEDBE POSTUPKA PRIJAVE I ADMINISTRATIVNE PROVJERE TEMELJEM ODREDBI ZAKONA O STRATEŠKIM INVESTICIJSKIM PROJEKTIMA REPUBLIKE HRVATSKE (»Narodne novine« br. 133/13 i 152/14)
1. Ovim se Naputkom propisuje način rada Ministarstva gospodarstva (u daljnjem tekstu: MINGO), Agencije za investicije i konkurentnost (u daljnjem tekstu: AIK) i Centra za praćenje poslovanja energetskog sektora i investicija (u daljnjem tekstu: CEI) te suradnja sa središnjim tijelima državne uprave za koja se utvrdi da priprema i provedba projekta djelomično ili potpuno spada u njihovu nadležnost, sukladno odredbama Zakona o strateškim investicijskim projektima Republike Hrvatske (»Narodne novine« br. 133/13 i 152/14) (u daljnjem tekstu: Zakon).
2. Javne projekte zainteresirani investitor prijavljuje MINGO-u, privatne projekte i javno-privatne projekte zainteresirani investitor prijavljuje AIK-u, dok privatne i javne projekte iz područja energetike zainteresirani investitor prijavljuje CEI-u.
3. Kriteriji za odabir strateških projekata propisani su člankom 5. Zakona.
4. Zainteresirani investitor projekt prijavljuje putem obrasca za prijavu koji je objavljen na mrežnim stranicama MINGO-a, AIK-a i CEI-a. Zainteresirani investitor uz obrazac za prijavu prilaže i sadržaj propisan člankom 7. Zakona.
5. Nakon što zainteresirani investitor projekt prijavi sukladno točki 4. ovoga Naputka, MINGO ili AIK ili CEI obavljaju administrativnu provjeru zaprimljene prijave sukladno Zakonu.
6. MINGO ili AIK ili CEI nakon zaprimanja nepotpune prijave iz članka 7. Zakona pozvat će zaključkom zainteresiranog investitora na dopunu iste u roku od 15 dana od dana zaprimanja zaključka. Ako zainteresirani investitor ne dostavi zatraženu dopunu prijave u roku, njegova će se prijava rješenjem odbaciti sukladno članku 9. stavku 4. Zakona.
7. MINGO ili AIK ili CEI u administrativnu provjeru uključuju središnja tijela državne uprave za koja utvrde da priprema i provedba projekta djelomično ili potpuno spada u njihovu nadležnost te sukladno zakonu traže njihova stručna mišljenja te pisanu pozitivnu ili negativnu ocjenu o prihvatljivosti prijedloga strateškog projekta koja su središnja tijela državne uprave dužna dostaviti u roku od 10 dana od dana zaprimanja zahtjeva.
8. U stručnom mišljenju središnje tijelo državne uprave će se posebno osvrnuti na upravne i druge postupke i radnje koje je potrebno poduzeti u svrhu provedbe projekta, a iz okvira vlastitog djelokruga rada te na moguće prepreke u daljnjoj provedbi projekta.
9. Ukoliko iz prijave projekta proizlazi potreba za raspolaganjem nekretninama u vlasništvu Republike Hrvatske i/ili potreba za davanje koncesija u vezi s provedbom strateškog projekta, središnje tijelo državne uprave u čiju nadležnost ulazi raspolaganje predmetnim nekretninama ili davanje koncesije u vezi s provedbom strateškog projekta navest će u stručnom mišljenju načine i mogućnosti raspolaganja predmetnim nekretninama odnosno koncesijama te zakonske i podzakonske akte koji uređuju predmetnu materiju.
10. Iznimno, ukoliko središnje tijelo državne uprave smatra da je prijavu potrebno nadopuniti i drugim podacima i dokazima iz članka 7. Zakona na temelju kojih se procjenjuje udovoljavanje propisanim kriterijima iz članka 5. Zakona, a kako bi središnje tijelo državne uprave moglo dostaviti zatraženo stručno mišljenje i ocjenu iz točke 7. ovoga Naputka, MINGO ili AIK ili CEI zatražit će zainteresiranog investitora dopunu prijave u primjerenom roku od kada je zainteresirani investitor zaprimio zahtjev za dopunu prijave. Središnje tijelo državne uprave dužno se pritom voditi načelom učinkovitosti i