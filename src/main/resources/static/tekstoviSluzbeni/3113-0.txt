16 19.02.2016 Statut Hrvatske liječničke komore
HRVATSKA LIJEČNIČKA KOMORA
462
Liječnička komora osnovana je 1893. godine za područje Istre.
Liječnička komora osnovana je 1903. godine za područje Splita i okolice.
Liječnička komora osnovana je 1923. godine za područje Hrvatske, Slavonije i Međimurja sa sjedištem u Zagrebu.
Od godine 1929. Komora obuhvaća i Dalmaciju, a djeluje pod imenom Liječnička komora za Savsku banovinu.
Od godine 1939. Komora djeluje pod imenom Liječnička komora Banovine Hrvatske.
Od godine 1941. Komora djeluje kao Liečnička komora Nezavisne Države Hrvatske.
Godine 1945. Komora mijenja ime u Liječnička komora Federativne države Hrvatske. Iste godine zabranjen je rad Komore.
Godine 1995. Komora obnavlja svoj rad na temelju članka 43. stavka 1. Ustava Republike Hrvatske (»Narodne novine« br. 56/90) i članka 171. stavka 1. Zakona o zdravstvenoj zaštiti (»Narodne novine« br. 75/93., 11/94., 1/97 – pročišćeni tekst, 117/97., 95/00. i 129/00.) pod novim imenom Hrvatska liječnička komora.
Na taj način Hrvatska liječnička komora pravni je slijednik i nastavlja tradiciju Liječničke komore osnovane 1923. godine.
Na temelju članaka 43. i 44. Zakona o liječništvu (»Narodne novine« br. 121/03 i 117/08), te članka 22. stavaka 6, 7. i 8. Poslovnika o radu Skupštine Hrvatske liječničke komore, 16. veljače 2016. g. Skupština Hrvatske liječničke komore usvojila je
STATUT
HRVATSKE LIJEČNIČKE KOMORE
I. OPĆE ODREDBE
Članak 1.
Hrvatska liječnička komora (dalje u tekstu: Komora) je samostalna, neovisna, staleška i strukovna organizacija liječnika – doktora medicine na području Republike Hrvatske.
Komora štiti prava i zastupa interese liječnika, unapređuje liječničku djelatnost, brine se o ugledu liječnika i o pravilnom obavljanju liječničkog zvanja.
Članak 2.
Naziv Komore je: HRVATSKA LIJEČNIČKA KOMORA.
Naziv Komore na engleskom jeziku je: CROATIAN MEDICAL CHAMBER.
Skraćeni naziv Komore je: HLK.
Sjedište Komore je u Zagrebu, Ulica Grge Tuškana 37.
Članak 3.
Komora ima status pravne osobe s javnim ovlastima.
U pravnom prometu s trećim osobama, Komora istupa samostalno i neograničeno u svoje ime i za svoj račun.
U pravnom prometu s trećim osobama Komora za svoje obveze odgovara svim svojim sredstvima.
Članak 4.
Komora ima pečat okruglog oblika promjera 30 mm sa sljedećim tekstom:
HRVATSKA LIJEČNIČKA KOMORA na obodu i znakom Komore u sredini.
Znak Komore je okruglog oblika s tekstom: Hrvatska liječnička komora, u sredini sa simbolom liječništva u grafičkom obliku štapa sa zmijom iznad koje se nalazi jedan crveni koso položeni kvadrat.
Komora ima svoje glasilo »Liječničke novine« s grafičkim znakom Komore. Izgled znaka je zaštićen.
Komora ima svoju službenu mrežnu stranicu: www.hlk.hr.
Na temelju odobrenja Ministarstva uprave Republike Hrvatske Komora koristi pečat s grbom Republike Hrvatske na aktima – javnim ispravama koje izdaje u okviru javnih ovlasti.
Članak 5.
Liječnici – državljani Republike Hrvatske – koji rade na području Republike Hrvatske na neposrednim poslovima zdravstvene zaštite obvezatno se udružuju u Hrvatsku liječničku komoru.
Zdravstvena zaštita obuhvaća sustav društvenih, skupnih i individualnih mjera, usluga i aktivnosti za očuvanje i unaprjeđenje zdravlja, sprječavanje bolesti, rano otkrivanje bolesti, pravodobno liječenje te zdravstvenu njegu i rehabilitaciju.
Liječničke djelatnosti, kojima se bave liječnici iz stavka 1. ovog članka obuhvaćaju:
1. pregled kojim se utvrđuje postojanje ili nepostojanje tjelesnih, odnosno psihičkih bolesti, tjelesnih oštećenja ili anomalija,
2. procjenu stanja iz točke 1. ovog stavka pomoću medicinskih dijagnostičkih instrumenata, postupaka i sredstava,
3. liječenje i rehabilitaciju,
4. davanje pripravaka krvi i krvnih derivata,
5. sprječavanje bolesti, zdravstveni odgoj i savjetovanje,
6. brigu o reproduktivnom zdravlju te pomoć pri porođaju,
7. propisivanje lijekova, medicinskih proizvoda i pomagala,
8. uzimanje i presađivanje organa i tkiva,
9. mrtvozorništvo i obdukciju