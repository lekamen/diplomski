 promicanje jednakosti te stvaraju pretpostavke za ostvarivanje jednakih mogućnosti i uređuje zaštita od diskriminacije. Žrtva diskriminacije po odredbama navedenog Zakona ima pravo na naknadu štete prema propisima koji uređuju obvezne odnose. Poslove središnjeg tijela nadležnog za suzbijanje diskriminacije obavlja Pučki pravobranitelj koji u okviru svog rada zaprima prijave svih fizičkih i pravnih osoba te im pruža potrebne obavijesti o njihovim pravima i obvezama i mogućnostima sudske i druge zaštite. Uz Pučkog pravobranitelja, pojedine poslove određene Zakonom o suzbijanju diskriminacije obavljaju i posebni pravobranitelji kada je to utvrđeno posebnim zakonom.
Mogućnost praćenja ostvarenja zakonom ustanovljenih procesnih i drugih prava oštećenika kao sudionika u postupku pred sudom pruža Integrirani sustav za upravljanje sudskim predmetima – eSpis, kao i Sustav za praćenje predmeta u Državnom odvjetništvu – CTS, odnosno nadogradnja toga sustava odgovarajućim aplikacijama kojima će se evidentirati radnje suda, pružene obavijesti, poduzete aktivnosti (stručna pomoć savjetnika, novčana naknada, sudjelovanje opunomoćenika, pratnja osobe od povjerenja, djelovanje stručnih suradnika izvanpravne struke i drugo) koje predstavljaju primjenu zakonom priznatih prava oštećenika u postupku.
S obzirom da žrtva ima pravo na zaštitu i prije formalnog pokretanja postupka pred pravosudnim tijelima, za uspostavu sustava praćenja provedbe podrške žrtvama bit će potrebno izgraditi sustav koji će omogućiti ostvarenje prava na dobivanje informacija od prvog kontakta sa nadležnim tijelom te pri podnošenju prijave kao i o daljnjem postupanju tim povodom.
Povezivanje baze podataka odjela za podršku žrtvama i svjedocima koji djeluju pri sudovima omogućiti će praćenje podrške koju pružaju navedeni odjeli, a povezivanje baze podataka o postupcima na osnovi Zakona o novčanoj naknadu žrtvama kaznenih djela pružit će temelj za praćenje ostvarivanja prava na tim zakonom priznatu naknadu. Povezivanje baza podataka ili njihova izgradnja kod ostalih državnih tijela ili organizacija civilnog društva u sustavu praćenja provedbe podrške žrtvama i svjedocima u jedinstveni sustav omogućit će ne samo ostvarenje obveze iz čl. 28. Direktive nego i odgovarajuće prijedloge za unaprjeđenje sustava podrške žrtvama i svjedocima u Republici Hrvatskoj na osnovi analize podataka iz tog sustava.
Vijeće za pravosuđe i unutarnje poslove (JHA Vijeće) je 2007. godine iniciralo pokretanje projekta »Europski pravosudni portal« ili »e-Pravosuđe« (e-Justice) – europske tehničke platforme (portala) koja bi omogućila pristup postojećim ili budućim sustavima e-Pravosuđa na europskoj razini. Godine 2008. usvojen je Akcijski plan s Mapom puta (Roadmap) razvoja e-Portala. Portal je zamišljen kao jedinstveno mjesto na razini EU (»one stop shop«) na kojem građani mogu na svim službenim jezicima Europske unije pronaći različite informacije o »europskom pravosuđu« (pravu i pravnim postupcima s prekograničnim elementom kao i nacionalnim zakonodavstvima država članica).
U siječnju 2013. godine Europska komisija je pokrenula promidžbenu kampanju o e-Portalu, putem, između ostalog, i reklamnih oglasa u pravnim časopisima, dok se planiraju daljnje aktivnosti, poput oglasa u medijima te audio-vizualni materijali.
Dovršena je integracija Europske pravosudne mreže u građanskim i trgovačkim stvarima u e-Portal, dok se o integraciji Europske pravosudne mreže u kaznenim stvarima intenzivno pregovara te se konačna integracija te mreže u e-Portal očekuje do kraja ove godine.
Brojne funkcije e-Portala omogućavaju:
– pristup informacijama koje građani svakodnevno trebaju o propisima i sudskoj praksi Europske unije i država članica i organizaciji pravosudnog sustava država članica,
– razvoj i upotrebu elektronske komunikacije u pravosudnim postupcima (ispunjavanje on-line formulara, slanje/dostava podnesaka elektroničkim putem sudovima, on-line plaćanje sudskih troškova) s ciljem pružanja građanima bržeg,