11 03.02.2016 Odluka Ustavnog suda Republike Hrvatske broj: U-III-4681/2013 od 19. studenoga 2015.
USTAVNI SUD REPUBLIKE HRVATSKE
294
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Arsen Mujagić iz Malog Lošinja, kojeg zastupa odvjetničko društvo Vukić, Jelušić, Šulina, Stanković, Jurcan i Jabuka iz Rijeke, na sjednici održanoj 19. studenoga 2015. jednoglasno je donio
ODLUKU
I. Ustavna tužba se usvaja.
II. Ukidaju se:
– rješenje Županijskog suda u Rijeci broj: Kž-338/2013-2 od 26. lipnja 2013.
– rješenje Općinskog suda u Rijeci broj: K-24/13 od 10. svibnja 2013.
III. Predmet se vraća Općinskom sudu u Rijeci na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Dopuštenu i pravodobnu ustavnu tužbu podnio je Arsen Mujagić iz Malog Lošinja, kojeg u postupku pred Ustavnim sudom zastupa odvjetničko društvo Vukić, Jelušić, Šulina, Stanković, Jurcan i Jabuka iz Rijeke.
Podnositelj u ustavnoj tužbi tvrdi da su mu rješenjima Županijskog suda u Rijeci broj: Kž-338/2013-2 od 26. lipnja 2013. i Općinskog suda u Rijeci broj: K-24/13 od 10. svibnja 2013. povrijeđena ljudska prava i temeljne slobode zajamčene člancima 14. i 29. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), kao i članak 3. Ustava.
1.1. Osporenim rješenjima pravomoćno je odbačena privatna tužba podnositelja radi kaznenog djela klevete iz članka 200. stavka 1. Kaznenog zakona (»Narodne novine« broj 110/97., 27/98. – ispravak, 129/00., 51/01., 111/03., 105/04., 84/05., 71/06., 110/07., 152/08. i 57/11., u daljnjem tekstu: KZ) jer okrivljenik prethodno nije ispitan.
1.2. Za potrebe ustavnosudskog postupka, a na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) Ustavni sud je zatražio i izvršio uvid u spis Općinskog suda u Rijeci broj: K-24/13.
II. ČINJENICE I OKOLNOSTI SLUČAJA
2. Podnositelj je 16. siječnja 2013. Općinskom sudu u Rijeci podnio privatnu tužbu protiv Rudolfa Ivkovića radi počinjenja kaznenog djela klevete iz članka 200. stavka 1. KZ-a.
Rješenjem Općinskog suda u Rijeci broj: K-24/13 od 10. svibnja 2013., na temelju članka 525. stavka 3. u vezi sa člankom 344. stavkom 1. točkom 2. i člankom 341. stavkom 3. Zakona o kaznenom postupku (»Narodne novine« broj 152/08., 76/09., 89/11. i 121/11. – pročišćeni tekst, 143/12., 56/13. i 145/13., u daljnjem tekstu: ZKP/08) odbačena je privatna tužba podnositelja s obrazloženjem da osumnjičenik nije ispitan prije podnošenja privatne tužbe, a u privatnoj tužbi nije predloženo suđenje u odsutnosti.
Žalba podnositelja odbijena je kao neosnovana osporenim rješenjem Županijskog suda u Rijeci broj: Kž-338/2013-2 od 26. lipnja 2013. koje je potvrdilo navode iz prvostupanjskog rješenja.
2.1. U obrazloženju rješenja Županijskog suda u Rijeci navedeno je:
»Žalitelj međutim očito previđa da je dana 01. siječnja 2013. godine, dakle prije podnošenja predmetne privatne tužbe, stupio na snagu Zakon o izmjenama i dopunama Zakona o kaznenom postupku (Narodne novine broj 143/2012) kojim je izmijenjena odredba članka 525 stavka 3 ZKP/08 a prema kojoj će sudac pojedinac donijeti rješenje o odbacivanju privatne tužbe, između ostalog, i ako ustanovi da postoje razlozi iz članka 344 stavka 1 točke 2 ZKP/08 odnosno da je privatna tužba podignuta a da za to nisu ispunjeni zakonski uvjeti propisani za podizanje optužnice u članku 341 i članku 356 stavku 3 ZKP/08.
Kako je u stavku 3. članka 341 ZKP/08 propisano da, ukoliko nije predloženo suđenje u odsutnosti, osumnjičenik mora biti ispitan prije podizanja optužnice to se, u okolnostima kada okr. Rudolf Ivković nije ispitan a 