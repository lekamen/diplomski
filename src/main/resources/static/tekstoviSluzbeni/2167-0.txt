112 16.10.2015 Rješenje Agencije za zaštitu tržišnog natjecanja klasa: UP/I 034-03/2014-01/017, urbroj: 580-09/64-2015-046 od 17. rujna 2015.
AGENCIJA ZA ZAŠTITU TRŽIŠNOG NATJECANJA
2168
Agencija za zaštitu tržišnog natjecanja na temelju članka 30. točke 2., članka 31., članka 49. stavka 1. i 2. i članka 58. stavka 1. točke 9., a u svezi članka 8. Zakona o zaštiti tržišnog natjecanja (»Narodne novine«, broj 79/09 i 80/13), u upravnom postupku utvrđivanja sprječavanja, ograničavanja ili narušavanja tržišnog natjecanja protiv poduzetnika HURA gospodarsko interesno udruženje društava za tržišno komuniciranje, sa sjedištem u Zagrebu, Ulica grada Vukovara 271, zastupanom po M.K. odvjetniku iz Zagreba, po službenoj dužnosti, na temelju odluke Vijeća za zaštitu tržišnog natjecanja u sastavu: Mladen Cerovac, mag. iur., predsjednik Vijeća za zaštitu tržišnog natjecanja, Vesna Patrlj, dipl. iur., zamjenica predsjednika Vijeća za zaštitu tržišnog natjecanja, Denis Matić, dipl. iur. i mr. sc. Tatjana Peroković, članovi Vijeća za zaštitu tržišnog natjecanja, sa 34/2015 sjednice, održane 17. rujna 2015., donosi
RJEŠENJE
1. Prihvaćaju se mjere, uvjeti i rokovi predloženi od strane poduzetnika HURA, gospodarsko interesno udruženje društava za tržišno komuniciranje, sa sjedištem u Zagrebu, Ulica grada Vukovara 271, na način da taj poduzetnik u roku od 30 dana od dana dostave ovog rješenja, izmijeni pojedine odredbe Uputa za uspješnu provedbu natječaja, izdavača HURA GIU, srpanj 2014., i to na način kako slijedi:
1.1. Na stranici 5. Uputa briše se zadnja rečenica, koja glasi:
»Članice HURA-e se pozivaju da obavijeste oglašivače i druge uključene u natječajni proces na odstupanja od ovih uputa i načela te pokretanje postupaka za utvrđivanje kršenja njihovih odredaba.«
1.2. Na stranici 6. Uputa briše se rečenica koja glasi:
»Imajući na umu sadašnju praksu na hrvatskom tržištu, HURA uvodi kao OBAVEZNO PRAVILO PRIJAVU POZIVA NA NATJEČAJ svim upravama agencija/članica u roku do 48 sati od primitka poziva na natječaj.«
i zamjenjuje rečenicom:
»Imajući na umu sadašnju praksu na hrvatskom tržištu, HURA svim upravama agencija/članica čvrsto preporučuje da čim prije nakon primitka poziva na natječaj prijave taj poziv HURA-i, radi izravne komunikacije HURA-e s oglašivačem.«
1.3. Na stranici 6. Uputa briše se predzadnja rečenica, koja glasi:
»Članice HURA-e trebaju znati da zaštitu od strane udruženja mogu očekivati samo u slučaju da su natječaj prijavile na vrijeme prema uputama.«
1.4. U točki 4., na stranici 13. Uputa, briše se rečenica u drugom stavku koja glasi:
»Ukoliko je broj pozvanih agencija veći od preporučenih 3+1, agencije HURA-e bit će obavezne povući se s takvog natječaja.«
1.5. U točki 4., na stranici 14. Uputa briše se zadnja rečenica, koja glasi:
»Ukoliko je broj pozvanih agencija veći, članice HURA-e povući će se s natječaja.«
1.6. U točki 7.2 Uputa, u drugom stavku, tekst:
»skrećemo pozornost da se, u tom slučaju, za članice HURA-e propisuje slijedeći postupak«
zamjenjuje se tekstom koji glasi:
»skrećemo pozornost na važnost takvog pristupa za čitavo tržište, jer se radi o provjereno korisnoj praksi po najboljim europskim standardima.«
1.7. U točki 7.2 Uputa, treći stavak, mijenja se tako da sada glasi:
»Zbog navedenog, HURA promovira 3+1 pristup među svim oglašivačima, zbog čega čvrsto preporučuje agencijama da čim prime poziv na natječaj, taj poziv prijave HURA-i putem formulara na http://hura.hr/natjecaji/.«
1.8. U točki 7.2., na stranici 20. Uputa, tekst ispod podnaslova »Koraci koje provodi HURA nakon raspisivanja natječaja« briše se i zamjenjuje sljedećim tekstom:
»Po primitku informacije o natječaju, HURA (putem svojeg predsjednika uprave ili druge osobe koju on na to ovlasti, jednokratno ili na trajnoj osnovi) e-poštom šalje zahvalu oglašivaču za poziv članice HURA-e, kao i primjerak ovih uputa. HURA će u poruci zamoliti oglašivača za daljnji kontakt, te ponuditi svoju pomoć u osmišljavanju i provedbi kako tekućeg, tako i budućih