40 30.04.2016 Pravilnik o strukturi i sadržaju godišnjih i polugodišnjih financijskih izvještaja i drugih izvještaja društva za upravljanje alternativnim investicijskim fondovima
HRVATSKA AGENCIJA ZA NADZOR FINANCIJSKIH USLUGA
1052
Na temelju članka 63. stavaka 2., 5. i 7. Zakona o alternativnim investicijskim fondovima (»Narodne novine«, broj 16/13 i 143/14) i članka 19. stavka 6. Zakona o računovodstvu (»Narodne novine«, broj 78/15 i 134/15) Hrvatska agencija za nadzor financijskih usluga (dalje: Agencija) uz prethodnu suglasnost ministra financija (klasa: 401-01/16-01/19, urbroj: 513-06-03-16-4 od 21. travnja 2016.) i Odbora za standarde financijskog izvještavanja (Odluka od 31. ožujka 2016.) u dijelu koji se odnosi na propisanu strukturu i sadržaj godišnjih financijskih izvještaja, na sjednici Upravnog vijeća održanoj 21. travnja 2016. godine donosi
PRAVILNIK
O STRUKTURI I SADRŽAJU GODIŠNJIH I POLUGODIŠNJIH FINANCIJSKIH IZVJEŠTAJA I DRUGIH IZVJEŠTAJA DRUŠTVA ZA UPRAVLJANJE ALTERNATIVNIM INVESTICIJSKIM FONDOVIMA
UVODNE ODREDBE
Članak 1.
Ovim Pravilnikom propisuje se:
– struktura i sadržaj te objavljivanje, način i rokovi dostave godišnjih i polugodišnjih financijskih izvještaja društva za upravljanje alternativnim investicijskim fondovima (dalje: UAIF),
– struktura i sadržaj te način i rokovi dostave drugih izvještaja UAIF-a koje su UAIF-i obavezni sastavljati za potrebe Hrvatske agencije za nadzor financijskih usluga (dalje: Agencija),
– kontni plan UAIF-a.
OBVEZNIK IZRADE I DOSTAVE
Članak 2.
Obveznik izrade i dostave izvještaja iz članka 1. ovog Pravilnika je UAIF kojem je Agencija izdala odobrenje za rad iz članka 22. Zakona o alternativnim investicijskim fondovima (»Narodne novine«, broj 16/13 i 143/14, dalje: Zakon).
VOĐENJE POSLOVNIH KNJIGA I PRIPREMA FINANCIJSKIH IZVJEŠTAJA
Članak 3.
(1) UAIF je dužan voditi poslovne knjige te sastavljati godišnje i polugodišnje financijske izvještaje (dalje: financijski izvještaji) sukladno Zakonu i propisima kojima se uređuje računovodstvo poduzetnika i Međunarodnim standardima financijskog izvještavanja.
(2) UAIF je dužan poslovne događaje evidentirati u svojim poslovnim knjigama koristeći konta najmanje u opsegu koji je jednak propisanom kontnom planu iz Priloga 1 koji je sastavni dio ovog Pravilnika.
SADRŽAJ I OBLIK FINANCIJSKIH IZVJEŠTAJA
Članak 4.
(1) Financijske izvještaje UAIF-a čine:
– Izvještaj o financijskom položaju,
– Izvještaj o sveobuhvatnoj dobiti,
– Izvještaj o novčanim tokovima,
– Izvještaj o promjenama kapitala i
– Bilješke uz financijske izvještaje.
(2) Sadržaj i oblik financijskih izvještaja UAIF-a propisani su obrascima iz Priloga 2 koji su sastavni dio ovog Pravilnika.
DODATNI IZVJEŠTAJ
Članak 5.
(1) UAIF je dužan osim financijskih izvještaja iz članka 4. ovog Pravilnika sastavljati izvještaj o strukturi financijske imovine i obveza UAIF-a.
(2) Sadržaj i oblik izvještaja o strukturi financijske imovine i obveza UAIF-a propisani su obrascima iz Priloga 3 koji su sastavni dio ovog Pravilnika.
IZVJEŠTAJNA RAZDOBLJA
Članak 6.
(1) UAIF je dužan izrađivati:
– financijske izvještaje iz članka 4. stavka 1. ovog Pravilnika za razdoblje poslovne godine i polugodišnje izvještaje za prvih šest mjeseci poslovne godine i
– izvještaje o strukturi financijske imovine i obveza iz članka 5. ovoga Pravilnika sa stanjem na zadnji dan poslovne godine, odnosno sa stanjem na zadnji dan izvještajnog razdoblja od prvih šest mjeseci poslovne godine.
(2) Godišnji financijski izvještaji iz članka 4. stavka 1. ovog Pravilnika moraju biti revidirani od strane vanjskog neovisnog ovlaštenog revizora, a sastavljeni sukladno strukturi i sadržaju koji su definirani obrascima Financijski izvještaji UAIF-a iz Priloga 2 ovog Pravilnika.
(3) Konsolidirani godišnji financijski izvještaji iz članka 63. stavka 4. Zakona moraju biti revidirani od strane vanjskog neovisnog ovlaštenog revizora, a sastavljeni sukladno strukturi i sadržaju koji su definirani obrascima Financijski izvještaji UAIF-a iz