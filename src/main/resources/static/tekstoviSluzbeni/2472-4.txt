 za popunjavanje tiskan je u Prilogu 4 ovoga Pravilnika i njegov je sastavni dio.
Pojednostavnjeni postupak
Članak 8.
(1) Za kretanje trošarinskih proizvoda u sustavu odgode plaćanja trošarine na području Republike Hrvatske između trošarinskih skladišta istog ovlaštenog držatelja trošarinskog skladišta nadležni carinski ured može u skladu s člankom 18. stavkom 1. Zakona odobriti pojednostavnjenje postupka.
(2) Pojednostavnjeni postupak je postupak u kojem se kretanje trošarinskih proizvoda u sustavu odgode plaćanja trošarine dokumentira uobičajenim trgovačkim ispravama u skladu s člankom 2. stavkom 3. ovoga Pravilnika.
(3) Pojednostavnjeni postupak se može provoditi samo uz prethodno odobrenje nadležnog carinskog ureda navedeno u trošarinskom odobrenju za ovlaštenog držatelja trošarinskog skladišta i za trošarinsko skladište.
(4) Prilikom kretanja trošarinskih proizvoda u pojednostavnjenom postupku trošarinske proizvode prati trgovačka isprava koja mora sadržavati:
1. oznaku »Pojednostavnjeni postupak kretanja trošarinskih proizvoda«
2. broj isprave
3. mjesto i datum otpreme
4. trošarinski broj skladišta otpreme i skladišta odredišta
5. vrstu i registracijsku oznaku prijevoznog sredstva
6. evidencijski broj instrumenta osiguranja i
7. količinu, vrstu i trgovački naziv trošarinskih proizvoda prema tarifnim oznakama Kombinirane nomenklature carinske tarife.
(5) Trgovačka isprava iz stavka 2. ovoga članka izdaje se u tri primjerka, i to:
1. prvi primjerak trošarinsko skladište otpreme zadržava za sebe i svoju evidenciju
2. drugi i treći primjerak prate pošiljku do trošarinskog skladišta odredišta koje provjerava pošiljku i ovjerava prijem te drugi primjerak zadržava za sebe
3. treći primjerak trošarinsko skladište odredišta vraća trošarinskom skladištu otpreme.
Primitak vina od strane malog proizvođača vina iz druge države članice
Članak 9.
Primatelj u Republici Hrvatskoj koji je ishodio odobrenje za primitak vina u sustavu odgode plaćanja trošarine koji prima vino iz druge države članice od strane malog proizvođača vina koji je sukladno propisima nadležnog tijela te države članice izuzet od obvezujućih zahtjeva vezanih uz proizvodnju, skladištenje i kretanje vina u sustavu odgode plaćanja trošarine u obvezi je obavijestiti nadležni carinski ured o primljenim količinama vina u roku od pet radnih dana od dana primitka putem obavijesti o primljenim količinama vina od strane malog proizvođača vina na Obrascu O-MPV koji je tiskan u Prilogu 5 ovoga Pravilnika i njegov je sastavni dio.
III. KRETANJE TROŠARINSKIH PROIZVODA PUŠTENIH U POTROŠNJU (IZMEĐU DRŽAVA ČLANICA)
Pojednostavnjeni papirnati prateći trošarinski dokument
Članak 10.
(1) Kretanje trošarinskih proizvoda puštenih u potrošnju u Republici Hrvatskoj, a koji se otpremaju u komercijalne svrhe u drugu državu članicu, dozvoljeno je uz pojednostavnjeni papirnati prateći trošarinski dokument (u daljnjem tekstu: PPTD), odnosno komercijalni dokument sukladno članku 19. Zakona.
(2) Primjerak Obrasca PPTD s uputama za popunjavanje, koji se može koristiti kao pojednostavnjeni papirnati prateći trošarinski dokument, tiskan je u Prilogu 6 ovoga Pravilnika i njegov je sastavni dio.
(3) PPTD mora biti ispisan tiskanim slovima tako da upisane podatke nije moguće brisati niti ispravljati. Svako prazno polje ili polje koje se ne mora popuniti mora biti precrtano tako da nije moguće ništa dopisivati. Brisanje ili prepravljanje napisanog nije dopušteno.
(4) Za sve primjerke papir mora biti bijele boje, formata 210 mm x 297 mm (A4) s najvećim odstupanjem od pet mm manje ili osam mm više u pogledu dužine.
Obavijest o namjeravanom primitku/otpremi trošarinskih proizvoda
Članak 11.
(1) Primatelj koji u skladu s člankom 19. stavkom 5. i 6. Zakona prima trošarinske proizvode puštene u potrošnju u drugoj državi članici, kao i prodavatelj ili njegov porezni zastupnik iz članka 20. stavka 3. Zakona podnose nadležnom carinskom uredu Obavijest o namjeravanom primitku trošarinskih proizvoda puštenih u