67 17.06.2015 Pravilnik o načinu odobravanja i ukidanja posebnog statusa poreznom obvezniku u svrhu promicanja dobrovoljnog ispunjenja poreznih obveza
MINISTARSTVO FINANCIJA
1280
Na temelju članka 83.a stavka 3. Zakona o Poreznoj upravi (»Narodne novine« br. 148/13 i 141/14) donosim
PRAVILNIK
O NAČINU ODOBRAVANJA I UKIDANJA POSEBNOG STATUSA POREZNOM OBVEZNIKU U SVRHU PROMICANJA DOBROVOLJNOG ISPUNJENJA POREZNIH OBVEZA
I. OPĆE ODREDBE
Članak 1.
(1) Ovim Pravilnikom podrobnije se razrađuje provedba Zakona o Poreznoj upravi (dalje u tekstu: Zakon) o načinu odobravanja i ukidanja posebnog statusa poreznom obvezniku u sklopu programa promicanja dobrovoljnog ispunjavanja poreznih obveza i smanjenja administrativnog opterećenja poreznog nadzora.
(2) Poreznim obvezama iz stavka 1. ovoga članka smatraju se obveze za javna davanja čije je utvrđivanje i/ili naplata i/ili nadzor prema posebnim propisima u nadležnosti Porezne uprave.
(3) U skladu s Općim poreznim zakonom, javnim davanjima iz stavka 2. ovoga članka smatraju se porezi i druga javna davanja.
II. TEMELJNA NAČELA
Članak 2.
(1) Načelima dobrovoljnog ispunjavanja poreznih obveza smatraju se:
1. spremnost poreznog obveznika na zakonito, pravilno i pravovremeno ispunjavanje poreznih obveza
2. sposobnost poreznog obveznika za osiguravanje i provođenje učinkovite kontrole svojih poreznih obveza te njihovo unaprjeđivanje.
(2) Načelom smanjenja administrativnog opterećenja poreznog nadzora smatra se da se u razdoblju trajanja posebnog statusa dobrovoljnog ispunjavanja poreznih obveza i smanjenja administrativnog opterećenja poreznog nadzora dodijeljenog poreznom obvezniku, ne pokreću postupci poreznog nadzora.
(3) Poseban status dobrovoljnog ispunjavanja poreznih obveza i smanjenja administrativnog opterećenja poreznog nadzora (dalje u tekstu: poseban status) temelji se na načelima:
1. transparentnosti odnosno potpune otvorenosti poreznog obveznika i Porezne uprave
2. postupanja u dobroj vjeri između poreznog obveznika i Porezne uprave
3. međusobnog razumijevanja poreznog obveznika i Porezne uprave u poreznim pitanjima
4. uzajamnog povjerenja između poreznog obveznika i Porezne uprave u smislu međusobnih očekivanja i preuzimanja odgovornosti za rizike.
III. CILJEVI ODOBRAVANJA POSEBNOG STATUSA
Članak 3.
Odobravanjem posebnog statusa poreznim obveznicima od strane Porezne uprave, omogućava se na partnerskoj osnovi i načelima iz članka 2. ovoga Pravilnika, postizanje ciljeva u vidu pravovremenog smanjenja poreznih rizika kojima upravljaju porezni obveznici i Porezna uprava te poticanja poreznih obveznika na dobrovoljno ispunjavanje poreznih obveza sukladno poreznim propisima.
IV. POREZNI RIZICI
Članak 4.
Poreznim rizikom smatra se svaki rizik koji može utjecati na smanjenje ili rezultirati smanjenjem naplate poreznih prihoda, a osobito rizik registracije poreznog obveznika, rizik podnošenja poreznih prijava i propisanih izvješća, rizik iskazivanja podataka bitnih za utvrđivanje poreznih obveza te rizik plaćanja poreznih obveza.
V. UVJETI I NAČIN STJECANJA POSEBNOG STATUSA
Članak 5.
(1) U skladu s člankom 83.a stavkom 2. Zakona i člankom 2. ovoga Pravilnika, porezni obveznici mogu steći poseban status pod uvjetima da:
1. su im zadnje tri godine prije godine u kojoj se stječe poseban status izdana revizorska mišljenja bez rezerve. Revizorskim mišljenjem bez rezerve smatra se, u skladu s Međunarodnim revizijskim standardima, pozitivno mišljenje ovlaštenog revizora koje izražava kada zaključi da financijski izvještaji poreznog obveznika daju istinit i fer prikaz, u svim značajnim odrednicama, u skladu s primjenjivim okvirom financijskog izvještavanja
2. imaju uspostavljen sustav unutarnje kontrole odnosno u poslovanju primjenjuju i uvažavaju načela korporativnog upravljanja (transparentnost poslovanja, jasno razrađene procedure za rad nadzornih odbora, uprave i drugih tijela i struktura koje donose važne odluke, sprječavanje sukoba interesa, učinkoviti unutarnji nadzor i sustav odgovornosti) 