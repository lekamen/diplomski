16 19.02.2016 Pravilnik o ispitivanju radnog okoliša
MINISTARSTVO RADA I MIROVINSKOGA SUSTAVA
457
Na temelju članka 45. stavka 5. Zakona o zaštiti na radu (»Narodne novine«, broj 71/14, 118/14 i 154/14), ministar nadležan za rad uz suglasnost ministra nadležnog za zdravlje donosi
PRAVILNIK
O ISPITIVANJU RADNOG OKOLIŠA
DIO PRVI OPĆE ODREDBE
Članak 1.
Ovim Pravilnikom utvrđuje se obveza, načini i postupci ispitivanja radnog okoliša, rokovi ispitivanja te sadržaj i način izdavanja zapisnika o ispitivanju radnog okoliša.
Članak 2.
(1) Ispitivanje u radnom okolišu obuhvaća sljedeća ispitivanja:
1. ispitivanja fizikalnih čimbenika (temperatura, relativna vlažnost i brzina strujanja zraka, osvijetljenost, buka i vibracije)
2. ispitivanja kemijskih čimbenika (koncentracija plinova, para, prašina i aerosola)
3. ispitivanja bioloških čimbenika.
(2) Pod ispitivanjem iz stavka 1. ovoga članka smatra se provođenje postupaka mjerenja čimbenika u radnom okolišu prema važećim normama te uspoređivanje i ocjena dobivenih rezultata mjerenja s dopuštenim vrijednostima izloženosti pojedinim štetnostima prema propisima odnosno normama s područja zaštite zdravlja na radu.
DIO DRUGI TEHNIČKI UVJETI
Članak 3.
(1) Ovlaštena osoba može obavljati ispitivanja iz članka 2. točke 1. i 2. ovoga Pravilnika ako ima ovlaštenje izdano u skladu s odredbama propisa o ovlaštenjima za poslove zaštite na radu te ako ispunjava tehničke uvjete propisane ovim Pravilnikom.
(2) Ovlaštenje za ispitivanja bioloških štetnosti iz članka 2. točke 3. ovoga Pravilnika izdat će se osobi koja ispunjava uvjete u skladu s odredbama propisa o ovlaštenjima za poslove zaštite na radu te koja posjeduje potvrdu o akreditaciji odnosno potvrdu o stručno tehničkoj osposobljenosti za ispitivanja bioloških štetnosti.
Članak 4.
(1) Uz ovlaštenje iz članka 3. stavka 1. ovoga Pravilnika, ovlaštena osoba mora imati u svom vlasništvu mjernu i ispitnu opremu iz Priloga koji je sastavni dio ovoga Pravilnika.
(2) Osim mjerne i ispitne opreme navedene u Prilogu ovoga Pravilnika, ovlaštena osoba može raspolagati i s dodatnom mjernom i ispitnom opremom za specifična ispitivanja u svom vlasništvu ili temeljem ugovora o najmu.
Članak 5.
(1) Mjerna i ispitna oprema iz članka 4. ovoga Pravilnika, mora biti čuvana i održavana na način koji je naznačen u uputama proizvođača opreme.
(2) O mjernoj i ispitnoj opremi vodi se dokumentaciju, koja mora sadržavati sljedeće podatke:
– naziv mjerne i ispitne opreme
– ime proizvođača
– oznaku tipa i serijski broj
– godinu proizvodnje
– godinu stavljanja u uporabu
– datum zadnjeg umjeravanja i
– dokaze o vlasništvu odnosno najmu (za dodatnu opremu).
(3) Mjerna i ispitna oprema iz Priloga ovoga Pravilnika za koju postoji obveza umjeravanja mora se umjeravati na način i u rokovima koji su određeni propisima odnosno prema preporuci proizvođača.
DIO TREĆI ROKOVI ISPITIVANJA
Članak 6.
(1) Svaki poslodavac je dužan, prema odredbama ovoga Pravilnika, na propisani način osigurati ispitivanje radnog okoliša u sljedećim slučajevima:
1. kada radni postupak utječe na temperaturu, vlažnost i brzinu strujanja zraka
2. kada je pri radu potrebno osigurati odgovarajuću razinu osvijetljenosti
3. kada u radnom postupku nastaje buka ili vibracije
4. kada u radnom postupku nastaju plinovi, pare, prašine ili aerosoli
5. kada je moguća prisutnost bioloških štetnosti (agensa) korištenih pri radu izvan primarne
fizičke izolacije.
(2) Ispitivanja iz stavka 1. ovoga članka obavljaju se:
1. odmah nakon što su nastali uvjeti, odnosno promjene zbog kojih je ispitivanje obvezno
2. na temelju rješenja inspektora rada ili
3. periodički u rokovima koji ne mogu biti duži od tri godine, ako posebnim propisom nije
drukčije određeno.
DIO ČETVRTI POSTUPAK ISPITIVANJA TE SADRŽAJ I NAČIN IZDAVANJA ZAPISNIKA O ISPITIVANJU RADNOG OKOLIŠA
Članak 7.
Ovlaštena osoba koja obavlja ispitivanja radnog okoliša vodi evidenciju o svim predmetima ispitivanja, postupcima i uvjetima ispitivanja, rezultatima ispitivanja i