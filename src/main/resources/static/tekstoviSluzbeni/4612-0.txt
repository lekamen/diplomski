92 14.10.2016 Pravilnik o dopuni Pravilnika o provedbi Uredbe (EU) br. 376/2014 Europskog parlamenta i Vijeća o izvješćivanju, analizi i naknadnom postupanju u vezi s događajima u civilnom zrakoplovstvu
MINISTARSTVO POMORSTVA, PROMETA I INFRASTRUKTURE
1961
Na temelju članka 142. točka 7. Zakona o zračnom prometu (»Narodne novine«, broj 69/09, 84/11, 54/13, 127/13 i 92/14) ministar pomorstva, prometa i infrastrukture donosi
PRAVILNIK
O DOPUNI PRAVILNIKA O PROVEDBI UREDBE (EU) BR. 376/2014 EUROPSKOG PARLAMENTA I VIJEĆA O IZVJEŠĆIVANJU, ANALIZI I NAKNADNOM POSTUPANJU U VEZI S DOGAĐAJIMA U CIVILNOM ZRAKOPLOVSTVU
Članak 1.
U Pravilniku o provedbi Uredbe (EU) br. 376/2014 Europskog parlamenta i Vijeća o izvješćivanju, analizi i naknadnom postupanju u vezi s događajima u civilnom zrakoplovstvu (»Narodne novine«, broj 107/15), iza članka 3. dodaje se članak 3.a koji glasi:
»Ugrožavanje sigurnosti leta laserom
Članak 3.a
(1) Uz obavezu prijavljivanja ugrožavanja sigurnosti leta laserom u skladu s člankom 4. Uredbe (EU) br. 376/2014, pilot koji održava radiokomunikaciju s nadležnom kontrolom zračnog prometa dužan je bez odgađanja putem radiokomunikacije proslijediti odgovarajuću informaciju o tom događaju.
(2) Podaci koje bi trebala sadržavati informacija o ugrožavanju sigurnosti leta laserom iz stavka 1. ovoga članka su:
a) lokacija izvora zračenja,
b) da li je bilo više izvora zračenja,
c) boja laserske zrake i
d) pozicija zrakoplova.
(3) Nadležna kontrola zračnog prometa dužna je odmah nakon zaprimanja informacije o ugrožavanju sigurnosti leta laserom iz stavka 1. ovoga članka usmeno izvijestiti nadležnu ustrojstvenu jedinicu aerodromske policije u cilju primjene ovlasti iz vlastite nadležnosti.«
Članak 2.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-01/16-01/129
Urbroj: 530-06-1-1-16-2
Zagreb, 6. listopada 2016.
Ministar pomorstva, prometa i infrastrukture Oleg Butković, v. r.
