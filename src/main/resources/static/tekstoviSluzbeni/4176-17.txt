opozovu iz članstva, pri čemu su tu obvezu morali izvršiti prije stupanja na snagu ZoSSI-ja:26/11.
Ustavni sud na ovom mjestu utvrđuje: za takvo tumačenje učinaka članka 14. stavka 1. ZoSSI-ja:26/11 ne postoji ustavni temelj. Naime, da bi bila u skladu s vladavinom prava, a osobito s načelima pravne sigurnosti objektivnog pravnog poretka, te pravne izvjesnosti i pravne predvidljivosti, takva generalna pravna obveza vezana uz članak 14. stavak 1. ZoSSI-ja:26/11 morala bi biti propisana u samom ZoSSI-ju:26/11, pri čemu bi takva obveza smjela nastati najranije na dan stupanja na snagu ZoSSI-ja:26/11, uz ispunjenje više dodatnih zahtjeva koji iz toga proizlaze, a koji se u nastavku obrazlažu.
65. Prvo, za ustanovljavanje generalne pravne obveze zatečenih dužnosnika – članova NO da daju ostavke na članstvo u nadzornim odborima trgovačkih društava, odnosno obveze nadležnih tijela da ih opozovu iz članstva zbog stupanja na snagu članka 14. stavka 1. ZoSSI-ja:26/11, koju zagovara Povjerenstvo kroz svoju interpretaciju tog zakonskog članka, bila bi potrebna izričita zakonska osnova koja takvu obvezu konstituira. Istodobno bi bila potrebna i izričita norma u kojoj bi bio propisan primjereni zakonski rok za izvršenje te obveze. Tek istekom tog roka smjelo bi doći do aktiviranja sankcije zbog njezina neizvršenja (bilo opće sankcije iz ZoSSI-ja:26/11, bilo sankcije posebno propisane za taj slučaj).
Konačno, da bi interpretacija članka 14. stavka 1. ZoSSI-ja:26/11, koju zagovara Povjerenstvo, bila ustavnopravno prihvatljiva, bio bi potreban i izrijekom propisan prijelazni pravni režim za trgovačka društva koja bi nakon proteka propisanog roka – uslijed nepostojanja zakonskih pretpostavki za imenovanje novih članova – ostala bez članova nadzornih odbora (kao što bi to bio slučaj s NO Brijuni), odnosno koja bi ostala s umanjenim brojem članova tih odbora nedostatnim za donošenje odluka. To stoga što bi došlo do vremenske diskrepancije između novog pravnog stanja u nadzornim odborima trgovačkih društava (koje bi nastalo na dan stupanja na snagu ZoSSI-ja:26/11 zbog prestanka mandata zatečenih članova NO) i članka 15. ZoSSI-ja:26/11 koji je imenovanje novih članova NO vremenski pomaknuo u budućnost (propisao je da se članovi nadzornih odbora trgovačkih društava imenuju na temelju prethodno provedenog javnog natječaja, nakon što se donesu propisi o načinu provedbe javnog natječaja i uvjetima za članove tih odbora).
66. Drugo, osim što bi morala biti propisana zakonom sa svim pripadajućim dodatnim zahtjevima, generalna pravna obveza dužnosnika – članova NO da daju ostavke na članstvo u nadzornim odborima trgovačkih društava, odnosno obveza nadležnih tijela da ih opozovu, smjela bi se aktivirati tek stupanjem na snagu samog ZoSSI-ja:26/11, ali ne i tijekom vakacijskog razdoblja. Sankcije za neizvršenje te obveze – kao što je prethodno već rečeno – smjele bi biti aktivirane tek nakon proteka primjerenog roka za njezino izvršenje, propisanog samim zakonom.
To je načelno pravno stajalište Ustavni sud jasno izrazio u odluci broj: U-I-3541/2015 i U-I-2780/2015 od 4. svibnja 2016. U tom je predmetu ocjenjivana suglasnost s Ustavom članka 13. stavka 2. Zakona o izmjenama i dopunama Zakona o potrošačkom kreditiranju (»Narodne novine« broj 143/13. i 147/13.). Sporna zakonska odredba nalagala je adresatima određeno postupanje tijekom vakacijskog razdoblja, to jest prije nego je sam zakon stupio na snagu, a neizvršenje te zakonske obveze povlačilo je za sobom sankciju koja se aktivirala na dan stupanja na snagu zakona. Ustavni sud je u odluci između ostaloga naglasio:
»14. U konkretnom slučaju vakacijsko razdoblje trajalo je 28 dana. Sama obveza nastala je 1. siječnja 2014. Međutim, 1. siječnja 2014. nastupila je i prekršajna odgovornost za neizvršenje te obveze. Dakle, ovdje nije riječ o duljini vakacije kao takve, nego o nepostojanju roka za provedbu obveze koja je stupila na snagu 1. siječnja 2014. i na taj je isti dan podlijegala sankciji zbog