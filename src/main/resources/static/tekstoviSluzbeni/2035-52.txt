 javnih servisa, na praćenje izborne promidžbe i prezentiranje svih sudionika u izborima, dok se u pogledu ostalih medija uvažava realnost da danas postoji čitav niz medija koji u svojem programu imaju minimum ili uopće nemaju političke sadržaje, da samostalno odluče hoće li pratiti izbornu promidžbu ili ne, a u slučaju da se odluče pratiti izbornu promidžbu, propisuju se načela kojima se moraju voditi. Također se utvrđuje odgovarajuća primjena pravila koja donosi Hrvatski sabor o postupanju elektroničkih medija s nacionalnom koncesijom u Republici Hrvatskoj tijekom izborne promidžbe, što znači da će oni mediji koji budu pratili izbornu promidžbu o tome morati donijeti vlastita pravila. Uz članak 22. Usklađuje se odredba članka 30. s izmijenjenom odredbom članka 29.«
136. Temeljni prigovor predlagateljice svodi se na to da je brisanjem riječi »jednakost« iz članka 30. ZIZHS-a, odnosno njezinom zamjenom riječju »pravičnost«, »narušeno ustavno načelo jednakosti«. Sva ostala razmatranja predlagateljice predstavljaju opis njezina vlastitog doživljaja stvarnosti u tom pitanju te projekciju onoga što bi izmijenjene odredbe članka 30. ZIZHS-a po njezinom mišljenju mogle proizvesti u praksi.
Ustavni sud ne može prihvatiti te prigovore predlagateljice.
137. Prvo treba podsjetiti da je vodeća presuda ESLJP-a koja se bavi postupanjem elektroničkih medija tijekom izborne promidžbe na parlamentarnim izborima s aspekta jednakosti sudionika izbornog natjecanja donesena u predmetu Komunistička partija Rusije i drugi protiv Rusije (presuda, 19. lipnja 2012., zahtjev br. 29400/05).
U tom su se predmetu podnositelji zahtjeva (ruske opozicijske političke stranke) žalili ESLJP-u da parlamentarni izbori održani 2003. nisu bili »pravični« jer velike TV kuće nisu na jednak način medijski pokrivale izbornu promidžbu, suprotno članku 3. Protokola br. 1 uz Konvenciju (§ 89. presude).
ESLJP je u presudi Komunistička partija Rusije i drugi protiv Rusije (2012.) utvrdio da tijekom parlamentarnih izbora 2003. nije bila postignuta jednakost u »pokrivanju« aktivnosti izbornih natjecatelja na TV-u (equality in TV coverage). To, međutim, nije bilo dostatno za utvrđenje da izbori nisu bili »slobodni« u smislu Konvencije jer su zakoni i postupci koji su bili na snazi u relevantno vrijeme oporbi jamčili minimalni pristup televiziji te su osiguravali neutralnost medija koje je kontrolirala država. Stoga ESLJP nije utvrdio povredu članka 3. Protokola br. 1 uz Konvenciju u tom slučaju.
Za podrobnije obrazloženje, upućuje se na §§ od 107. do 129. presude.
137.1. Nadalje, u § 51. presude Komunistička partija Rusije i drugi protiv Rusije (2012.) ESLJP se pozvao i na Kodeks dobre prakse u izbornim pitanjima Venecijanske komisije (Code of Good Practice in Electoral Matters), koje je prihvaćeno na njezinoj 51. plenarnoj sjednici (Venecija, 5. i 6. srpnja 2002.), zajedno s Obrazloženjem (Explanatory Report), koje je prihvaćeno na njezinoj 52. plenarnoj sjednici (Venecija, 18. i 19. listopada 2002.). ESLJP je istaknuo da Venecijanska komisija razlikuje »dvije posebne obveze tijela vlasti u odnosu prema medijskoj pokrivenosti izborne promidžbe: s jedne strane da kandidatima i/ili političkim strankama omogući dostatno uravnoteženu količinu medijskog prostora i/ili prostora za oglašavanje, uključujući onaj na kanalima državne televizije (sufficiently balanced amount of airtime and/or advertising space including on state television channels) (»obveza pristupa medijima«), i s druge strane da osigura »neutralni odnos« tijela vlasti, posebno u odnosu na izbornu promidžbu i na pokrivenost u medijima u državnom vlasništvu (»obveza neutralnog odnosa«).
Za podrobnije obrazloženje, upućuje se na Kodeks dobre prakse u izbornim pitanjima Venecijanske komisije.
138. U svjetlu pravnih stajališta ESLJP-a i pravnih standarda Venecijanske komisije, koje prihvaća i podržava, Ustavni sud nije prihvatio prijedlog predlagateljice za pokretanje postupka za ocjenu suglasnosti s Ustavom članka 22.