 Ustavni sud podsjeća da je za svako referendumsko pitanje koje se postavlja u obliku prijedloga zakona relevantan članak 91. stavak 3. Ustava. Članak 91. Ustava u cijelosti glasi:
»Članak 91.
Državni se prihodi i rashodi utvrđuju u državnom proračunu.
Hrvatski sabor donosi državni proračun većinom glasova svih zastupnika.
U zakonu čija primjena traži financijska sredstva, moraju se predvidjeti njihovi izvori.«
29.1. Zahtjev Organizacijskog odbora, u vrijeme kad je zaprimljen u Hrvatskom saboru, nije sadržavao obrazloženje iz kojeg bi bilo razvidno traži li primjena prijedloga ZDIZoC-a, u slučaju njegova donošenja, financijska sredstva iz državnog proračuna ili ne, kao ni obrazloženje razloga kojima bi se potkrijepio (niječan odnosno potvrdan) odgovor, a u slučaju potvrdnog odgovora, i izvori tih sredstava.
29.2. Ustavni sud stoga utvrđuje da je obrazloženje zahtjeva Organizacijskog odbora u tom pitanju nepotpuno. Međutim, s obzirom da je riječ o prvom slučaju u kojem se traži da zahtjev za raspisivanje državnog referenduma uopće bude obrazložen, Ustavni sud smatra da taj propust – u osobitim okolnostima konkretnog slučaja – nije i ne može biti razlog da se ovaj postupak ne nastavi ispitivanjem ustavnosti samog referendumskog pitanja.
B. JE LI PREDLOŽENO REFERENDUMSKO PITANJE U SKLADU S USTAVOM?
1) Proceduralna usklađenost predloženog teksta referendumskog pitanja s Ustavom
30. Kad je riječ o proceduralnoj valjanosti predloženog teksta referendumskog pitanja, Ustavni sud podsjeća na pravne standarde Komisije za demokraciju putem prava (Venecijanske komisije), savjetodavnog tijela Vijeća Europe za ustavna pitanja, utvrđene u njezinu Kodeksu dobre prakse o referendumima iz 2009. godine (Code of Good Practice on Referendums, adopted by the Venice Commission at its 70th plenary session /Venice, 16-17 March 2007/, Study No. 371/2006, CDL-AD(2007)008rev, Strasbourg, 20 January 2009):
»III. Posebna pravila
1. Vladavina prava
Korištenje referendumom mora biti u skladu s (must comply with) pravnim sustavom kao cjelinom, a osobito s proceduralnim pravilima. ...
2. Proceduralna valjanost tekstova upućenih na referendum
Pitanja upućena na referendum moraju poštovati:
– jedinstvo forme: u istom se pitanju ne smiju miješati nacrti amandmana specifičnog izričaja s prijedlozima općenitog izričaja ili s pitanjem koje se odnosi na načela;
– jedinstvo sadržaja: osim u slučaju potpune revizije teksta (Ustava, zakona), mora postojati istinska (intrinsic) veza između različitih dijelova svakog pitanja koje se stavlja na glasovanje, s ciljem da se zajamči slobodno pravo glasa birača, koji ne smiju biti pozvani da prihvate ili odbace u cjelini odredbe koje nisu istinski povezane; istodobna revizija nekoliko odlomaka teksta jednaka je potpunoj reviziji;
– jedinstvo hijerarhijskih razina: poželjno je da se isto pitanje ne primjenjuje simultano na zakonodavstvo različitih hijerarhijskih razina.
(...)
Tekstovi koji su suprotni zahtjevima spomenutim pod III.2 ... ne smiju se staviti na narodno izglasavanje (popular vote).«
a) Ocjena Ustavnog suda
31. Ustavni sud ocjenjuje da proceduralni aspekti predloženog teksta referendumskog pitanja koji se razmatra u ovom ustavnosudskom postupku zadovoljavaju zahtjeve koji za zakone proizlaze iz vladavine prava (članak 3. Ustava), a uvažavaju i pravne standarde koje je postavila Venecijanska komisija.
32. Predloženo referendumsko pitanje usmjereno je na donošenje odluke birača o tome jesu li za to da se donese ZDIZoC-a u tekstu koji je predložio Organizacijski odbor ili ne.
33. Tekst prijedloga ZDIZoC-a ima oblik i sadržava sve elemente zakonskog teksta te zadovoljava jedinstvo forme, sadržaja i hijerarhijskih razina. Stoga Ustavni sud smatra da je predloženi tekst referendumskog pitanja (to jest tekst prijedloga ZDIZoC-a) usklađen s člankom 3. Ustava (vladavina prava) u proceduralnom aspektu.
2) Materijalnopravna usklađenost predloženog teksta referendumskog pitanja s Ustavom
34. Venecijanska komisija utvrdila je u 