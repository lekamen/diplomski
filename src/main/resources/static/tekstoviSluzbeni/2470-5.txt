 usluge operatoru korisniku nije protivno Zakonu o financijskom poslovanju i predstečajnoj nagodbi. U pogledu navoda tužitelja da tuženik nije obrazložio pobijanu Odluku u dijelu koji se odnosi na razdoblje određivanja pojedinih regulatornih obveza koje tužitelj osporava predmetnom tužbom, skreće pozornost da je u postupku koji je prethodio donošenju pobijane Odluke tuženik proveo postupak javne rasprave, u skladu s člankom 22. ZEK-a, u kojem su sve stranke i zainteresirane osobe u ovom postupku imale mogućnosti iznijeti svoje prijedloge i okolnosti za koje drže da su bitne za rješavanje upravne stvari. U postupku javne rasprave tužitelj je iznio svoje primjedbe na prijedlog Odluke tuženika, a tuženik je na sve navode odgovorio te su svi odgovori i obrazloženja tuženika navedeni u dokumentu Analiza tržišta (završavanja) poziva u određenu javnu komunikacijsku mrežu koje se pruža na fiksnoj lokaciji, koji čini sastavni dio pobijane Odluke. Iz navedenog je vidljivo da su navodi tužitelja da pobijana Odluka nije obrazložena te da stoga nije u mogućnosti u potpunosti ostvariti svoje pravo na žalbu u potpunosti neutemeljeni. Slijedom navedenog, a s obzirom na činjenicu da je pobijana Odluka u cijelosti zasnovana na zakonu, a navodi tužitelja paušalni, ničim dokazani, usmjereni na izigravanje nadležnog regulatornog tijela, određenost regulatornih obveza i važećih propisa iz područja elektroničkih komunikacija, predlaže Sudu da na temelju odredbe članka 57. Zakona o upravnim sporovima donese presudu kojom se tužba odbija kao neosnovana.
Tužitelj je 28. svibnja 2014. dostavio Sudu podnesak u kojem se dodatno očitovao u odnosu na navode iz tužbe i iznio nove dokaze koji mu nisu bili poznati u vrijeme podnošenja tužbe. U prilog procesnog ovlaštenja za dodatnim očitovanjem, ističe praksu Europskog suda za ljudska prava koja je primijenjena u presudi u predmetu Hrdalo protiv Hrvatske, u kojem je Europski sud za ljudska prava utvrdio kako se načelo jednakosti oružja, koje je jedan od elemenata šireg pojma poštenog suđenja, i u postupku pred upravnim sudom sastoji u tome da se svakoj stranci mora dati prilika da se upozna i da iznese primjedbe na očitovanja koja je druga stranka dostavila u spis ili na dokaze koje je predložila. U tom smislu, načelo jednakosti oružja pretpostavlja da svaka strana mora dobiti razumnu priliku izložiti svoje argumente pod uvjetima koji ju ne stavljaju u bitno nepovoljniji položaj u odnosu na njenog protivnika. Tužitelj nadalje upućuje na odluku u postupku rješavanja spora između davatelja univerzalne usluge HP-Hrvatska pošta i korisnika pristupa poštanskoj mreži City EX d.o.o. te napominje da je tuženik primjenjujući Zakon o poštanskim uslugama i ZEK zauzeo dijametralno suprotna stajališta te primjenjujući Zakon o poštanskim uslugama odbija ulaziti u pitanje obveznog prava, dok primjenjujući ZEK u navedena pitanja ulazi i to na način protivan prisilnim obvezno pravnim propisima, pa stoga proizlazi neujednačenost tumačenja usporedivih zakona u usporedivim okolnostima, a koje nema uporište u važećim propisima. Budući da se tužitelj u smislu odredbi Zakona o financijskom poslovanju i predstečajnoj nagodbi smatra poduzetnikom, na njega se primjenjuju odredbe Zakona o financijskom poslovanju i predstečajnoj nagodbi o rokovima ispunjenja novčanih obveza. Stoga nije moguće Standardnom ponudom Hrvatskog Telekoma d.d., odnosno Odlukom tuženika kojim je reguliran sadržaj Standardne ponude, derogirati zakonske odredbe Zakona o financijskom poslovanju i predstečajnoj nagodbi te na taj način produljiti rokove ispunjenja novčanih obveza.
Punomoćnik zainteresirane osobe VIPnet d.o.o. Zagreb u čijem sastavu posluje i zainteresirana osoba B.net d.o.o. Zagreb je na ročištu od 28. listopada 2015. u odgovoru na tužbu izjavio da se udružuje odgovorima na tužbu zainteresiranih osoba Optima Telekom d.d. Zagreb i Metronet telekomunikacije d.d. Zagreb, te odgovoru tuženika na tužbu i smatra da je osporena Odluka zakonita i predlaže da 