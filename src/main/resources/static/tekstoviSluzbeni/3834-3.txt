
Prijenos prava na upis pojedinačnih ribolovnih alata i pripadajućih ribolovnih zona iz jedne povlastice u drugu povlasticu
Članak 10.
(1) Prijenos prava na upis pojedinačnih ribolovnih alata i pripadajućih ribolovnih zona iz jedne povlastice u drugu povlasticu dozvoljava se sukladno uvjetima propisanim ovim Pravilnikom i izvršit će se ukidanjem tog prava iz jedne povlastice i upisom tog istog prava u drugu povlasticu.
(2) Prijenos prava upisa svih okružujućih mreža plivarica, povlačnih mreža koća i mreža potegača s pripadajućim ribolovnim zonama odobrit će se samo ukoliko se prijenos vrši na povlasticu u koju je upisano plovilo iste ili manje veličine u GT i iste ili manje snage porivnog stroja u kW od plovila koje je upisano u povlasticu s koje se to pravo prenosi.
(3) Nije dozvoljen prijenos prava upisa neaktivnih ribolovnih alata i pripadajućih ribolovnih zona, bez obzira o kojim se ribolovnim alatima radi.
(4) Iznimno od odredbi stavaka 2. i 3. ovoga članka, prijenos prava upisa plivarice tunolovke i plutajućeg parangala odobrava se sukladno propisu koji regulira ulov, uzgoj i promet plavoperajne tune.
(5) Pod neaktivnim ribolovnim alatima iz stavka 3. ovoga članka smatraju se oni alati kojima je ribolov obavljan manje od 30 dana godišnje ili 150 dana u pet godina u razdoblju od 1. siječnja 2011. godine do 31. prosinca 2015.
(6) Iznimno od stavka 3. ovoga članka dozvoljava se prijenos prava upisa neaktivnih alata iz jedne povlastice u drugu povlasticu istog vlasnika plovila pod uvjetom da se ne radi o neaktivnim alatima iz stavka 2. ovog članka.
(7) Iznimno od stavka 5. ovoga članka, broj dana za određivanje aktivnosti ribolovnih alata kojima je propisom ograničeno obavljanje ribolova na manje od pola godine u cijelom ribolovnom moru, razmjerno će se smanjiti prema dopustivom razdoblju ribolova.
(8) U slučaju da je u dvije povlastice istog vlasnika plovila upisan isti ribolovni alat s različitim pripadajućim ribolovnim zonama, na zahtjev vlasnika dozvoljava se za taj alat prijenos prava upisa ribolovnih zona s jedne povlastice na drugu povlasticu uz uvjet da se iz jedne od povlastica ribolovni alat briše.
Pohranjivanje povlastice
Članak 11.
(1) Povlastica za ribolov pohranjuje se u Upisnik pohranjenih povlastica Ministarstva na zahtjev vlasnika plovila koji se podnosi u nadležnoj Ispostavi Ministarstva.
(2) Vlasniku plovila Ministarstvo izdaje Potvrdu o pohranjivanju povlastice.
(3) Zahtjev za preuzimanje pohranjene povlastice vlasnik plovila podnosi nadležnoj Ispostavi Ministarstva najkasnije 15 dana prije početka obavljanja gospodarskog ribolova ili isteka roka pohrane.
(4) Povlastica za ribolov preuzima se iz pohrane na zahtjev vlasnika plovila u nadležnoj Ispostavi Ministarstva, što vlasnik plovila potvrđuje svojim potpisom o preuzimanju povlastice.
(5) Iznimno od stavka 3. ovoga članka vlasnik plovila nije dužan preuzeti pohranjenu povlasticu u slučaju kada obavijesti Ministarstvo o namjeri prodaje povlastice putem javnog poziva prije isteka roka pohrane.
Upisnik pohranjenih povlastica
Članak 12.
(1) Upisnik pohranjenih povlastica vodi se u elektroničkom obliku u bazi podataka pod nazivom »Upisnik pohranjenih povlastica«.
(2) Ministarstvo po službenoj dužnosti upisuje u Upisnik pohranjenih povlastica sljedeće podatke:
1. o pohranjenoj povlastici: klasifikacijsku oznaku, urudžbeni broj, te serijski broj povlastice,
2. o plovilu za koje je izdana povlastica,
3. o vlasniku i ovlašteniku povlastice izdane za navedeno plovilo,
4. mjesto i datum pohranjivanja povlastice,
5. napomene.
Javni poziv o prijenosu povlastice
Članak 13.
(1) Vlasnik plovila na koje je izdana povlastica (u daljnjem tekstu: prodavatelj) može ponuditi na prodaju samo povlasticu, a o namjeri prijenosa same povlastice obvezan je izvijestiti Ministarstvo radi otkupa za prijenos povlastice u državno vlasništvo, odnosno prodaje povlastice putem Javnog poziva osobama zainteresiranima za otkup i prijenos prava iz povlastice (u daljnjem tekstu: ponuditelj).