 odredaba kaznenog postupka iz čl. 367. st. 1. točka 11. ZKP-a, jer je sud iznio sve razloge o odlučnim činjenicama i isti su jasni, budući je točno naznačio radnje i propuste koje je počinio okrivljenik i iznio činjenice iz kojih to proizlazi, a tim radnjama je okrivljenik počinio obilježja kaznenih djela za koja je oglašen krivim, pa je time sud na jasan i nedvosmislen način objelodanio i okrivljenikovu namjeru kod počinjenja kaznenih djela. Posebno su neutemeljene tvrdnje kako okrivljenik ova kaznena djela nije mogao počiniti jer je on dioničar oštećene banke koju je predstavljao, pa bi navodno činjenjem štete banci (počinio štetu i samom sebi), jer je općepoznato da pravna osoba ima svoju samobitnost i njena imovina nema nikakve veze sa imovinom neke fizičke osobe, pa stoga sud nije niti trebao iznositi razloge u svezi pričinjene štete u relaciji sa nečijim dioničarstvom.
Sud je iznio razloge o odlučnim činjenicama glede imovinskopravnog zahtjeva, s tim što je obračuna kamata pogrešno izvršio o čemu će više riječi biti nastavno, a također je iznio razloge zbog čega je odbio provesti dokaze obrane za slušanjem svjedoka i pregledom isprava, što je pravilno uradio jer je i bez provođenja tih dokaza utvrdio sve pravnoodlučne činjenice.
Činjenično stanje suprotno žalbenim tvrdnjama nije pogrešno utvrđeno odnosno sud nije izveo pogrešan zaključak glede utvrđenih činjenica jer je pažljivom analizom svih na glavnoj raspravi provedenih dokaza, poglavito činjenica koje proizlaze iz utemeljenog vještačkog nalaza i mišljenja I. T. te činjenica koje proizlaze iz svih pregledanih isprava i iskaza svjedoka A. K., M. V., sasvim pouzdano ustanovio da je okrivljenik kritičnih prigoda postupao upravo na način kako je to utvrđeno izrekom osuđujućeg dijela presude, te da je time objektivnom, a i subjektivnom smislu ostvario sva zakonska obilježja bića kaznenih djela za koja je oglašen krivim.
Za svoj zaključak glede osuđujućeg dijela presude prvostupanjski sud je dao u svemu određene i potpune razloge, koji nisu opovrgnuti žalbenim navodima i koje kao valjane i uvjerljive prihvaća i ovaj drugostupanjski sud, pa upućuje na te razloge radi izbjegavanja nepotrebnog ponavljanja, s tim što je prvostupanjski sud nepravilno obračunao kamate kod odluke o imovinskopravnom zahtjevu, pa je u tom dijelu okrivljenikova žalba prihvaćena i presuda preinačena.«
47. Pravomoćna presuda – koju čine osporena presuda Općinskog suda u Metkoviću broj: K-147/06 od 11. ožujka 2013. i osporena presuda Županijskog suda u Dubrovniku od 5. rujna 2013. broj: Kž.99/13 – postala je pravomoćna 5. rujna 2013.
8) Zahtjev za izvanredno preispitivanje pravomoćne presude (ZIPPP)
48. Podnositelj je 3. listopada 2013. podnio ZIPPP, u kojem je istaknuo:
»Prije svega, ostvarena je osnova iz članka 427. točka 1. u vezi sa 368. točka 1. ZKP/97, jer djelo iz točke I./3 izreke pobijane presude nije kazneno djelo.
Naime, akceptni nalog je bio sredstvo osiguranja naplate kredita u iznosu od 1.700.000,00 kuna odobrenog 'Milboru', označenog u točki 2. prvobitno podnesene optužnice i vještva I. T., te u točki III./2. izreke odbijajućeg dijela pobijane presude, pa se imovinska korist eventualno mogla pribaviti samo odobravanjem i isplatom sredstava po tom kreditu, ali nikako povlačenje tog akceptnog naloga.
A u odnosu na taj kredit državni odvjetnik je u nedostatku dokaza odustao od optužbe, te je optužba protiv optuženika za to kazneno djelo pravomoćno odbijena (točka III./2. izreke).
Prema tome, samim povlačenjem akceptnog naloga za 'Milboro' objektivno nije a niti je mogla biti pribavljena bilo kakva korist, jer je on samo služio osiguranju naplate označenog kredita, tako da u činjeničnom opisu kaznenog djela iz točke I./3. izreke pobijane presude nisu sadržana obilježja bića kaznenog djela za koje je osuđenik osuđen, a niti bilo kojeg drugog kaznenog djela.
Ostvarena je i osnova iz članka 427. točka 2. ZKP/97 u vezi sa člankom 367. stavak 1. točka 5. ZKP/97, jer je sud povrijedio odredbe