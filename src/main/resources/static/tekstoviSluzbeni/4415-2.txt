OPZ-a postupak zlouporabe prava iz porezno dužničkog odnosa je dio poreznog postupka koji porezno tijelo po službenoj dužnosti pokreće i provodi nad osobama koje u skladu sa člankom 26.d OPZ-a odgovaraju kao porezni jamci radi provjere utvrđivanja činjenica koje ukazuju na postupanje koje ima obilježje zlouporabe prava, a koje za posljedicu ima nemogućnost podmirenja obveza iz porezno-dužničkog odnosa. Prema stavku 2. istog članka OPZ-a, postupak zlouporabe prava iz porezno-dužničkog odnosa osoba koje u skladu sa člankom 26.d OPZ-a odgovaraju kao porezni jamci provodi se jedino u slučaju nemogućnosti naplate poreznog duga od poreznog obveznika primjenom svih mjera prisilne naplate.
Dopustivost utvrđivanja prava propisana je odredbom članka 158.c OPZ-a, koji predstavlja pravnu osnovu za primjenu odredbi članka 26.a do 26.d istog Zakona. Naime, člankom 158.c OPZ-a je propisano da se postupak utvrđivanja zlouporabe prava može obavljati za razdoblje za koje nije nastupila zastara prava na utvrđivanje zlouporabe prava, a nastup zastare utvrđen je člankom 94. OPZ-a. Tužiteljica nije isticala prigovor zastare.
Naprijed izraženi pravni stav suda u odnosu na primjenu odredbi članka 26.a do 26.d OPZ-a (utvrđenih Izmjenama OPZ-a), sadržan je i u presudama Visokog upravnog suda Republike Hrvatske poslovni broj Usž-24/2014-6 i Usž-27/2014-6 od 8. svibnja 2014., te presudama poslovni broj Usž-791/2013-5 i Usž-1/2014-3 od 26. lipnja 2014. godine.«
Nadalje je navedeno:
»Navodi tužiteljice koji se odnose na vlasništvo predmetnog stana i da je isti u vlasništvu trećih osoba, sud nije prihvatio jer iz Ugovora kupoprodaje od 28. rujna 2007. godine, druge dokumentacije u spisu, Izjave prodavatelja iz prosinca 2007. godine proizlazi da su prodavatelji stana sva prava s osnova vlasništva na predmetnom stanu prenijeli na kupca Pronto servis d.o.o., (a to u vezi s vođenjem nekih postupaka), te je isti stan činio imovinu društva. Isto tako proizlazi da je Ugovorom od 5. ožujka 2009. godine, predmetni stan prenesen na tužiteljicu, da je tužiteljica potpisala isti Ugovor, kao znak prihvata sadržaja Ugovora. Za valjanost ugovora nije bilo neophodno da bude ovjeren potpis tužiteljice kao stjecatelja stana. Iz spisa ne proizlazi da bi navedeni ugovor naknadno bio raskinut.
Slijedom naprijed navedenog, rješenje tuženika je zakonito, a u postupku koji je prethodio činjenično stanje je pravilno i potpuno utvrđeno, te je pravilno primijenjen materijalni propis, pri čemu nisu ostvareni ni razlozi ništavosti pojedinačne odluke iz članka 128. stavka 1. Zakona o općem upravnom postupku (»Narodne novine«, broj 47/09), na koje se pazi po službenoj dužnosti.
Stoga, valjalo je na temelju odredbe članka 57. stavka 1. Zakona o upravnim sporovima (»Narodne novine«, broj 20/10 i 143/12; dalje ZUS-a), odbiti tužbeni zahtjev kao neosnovan, odnosno presuditi kao u izreci.«
III. PRIGOVORI PODNOSITELJICE
8. Podnositeljica je u ustavnoj tužbi navela da su joj osporenom presudom povrijeđena ustavna prava zajamčena člancima 14. stavkom 2., 19. stavkom 2., 26., 29. i 48. Ustava, a pozvala se i na povrede članaka 3., 19. stavka 1. i 51. stavka 1. Ustava. Iz sadržaja ustavne tužbe proizlazi da podnositeljica ističe povredu članka 90. stavka 4. Ustava (zabrana povratnog djelovanja zakona).
U ustavnoj tužbi je navedeno:
»Iako se nalaze u Općem poreznom zakonu, odredbe čl. 26 a i 26 b Zakona o izmjenama i dopunama Općeg poreznog zakona (NN 18/11), su po svom sadržaju odredbe materijalnopravne prirode, a ne procesnopravne prirode i iste nisu bile na snazi kada je zaključen ugovor o kupoprodaji posl.br. OV-1422/09 od 09.03.2009 između podnositeljice i PRONTO SERVISA d.o.o.
Naime ugovor između podnositeljice i PRONTO SERVISA d.o.o. je zaključen u ožujku 2009.g. dok su odredbe čl.26 a i b stupile na snagu 2011. g. kao odredbe Zakona o izmjenama i dopunama Općeg poreznog zakona (NN 18/11).
Određivati kako stoji u obrazloženju drugostupanjskog rješenja str. 3 odjeljak 8: 'Sukladno navedenim