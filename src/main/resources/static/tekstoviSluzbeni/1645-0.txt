84 29.07.2015 Presuda Visokog upravnog suda Republike Hrvatske broj: UsII-25/13-8 od 2. lipnja 2015.
VISOKI UPRAVNI SUD REPUBLIKE HRVATSKE
1646
PRESUDA
Visoki upravni sud Republike Hrvatske u vijeću sastavljenom od sudaca toga suda mr. sc. Ivice Kujundžića, predsjednika vijeća, Eveline Čolović Tomić i Mire Kovačić članova vijeća, te Ide Balent, zapisničarke, u upravnom sporu tužitelja Hrvatski telekom d.d., Zagreb, Savska cesta 32, koji zastupaju Krešimir Galeković i Damir Linta, odvjetnici iz Zagreba, Frana Kurelca 1, protiv rješenja tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, klasa: UP/I-344-07/13-01/30, urbroj: 376-04/ŽK-13-03 od 6. ožujka 2013., radi postupanja po djelomičnom i privremenom rješenju, na sjednici vijeća održanoj 2. lipnja 2015.
presudio je
Tužbeni zahtjev se usvaja.
Poništava se rješenje Hrvatske agencije za poštu i elektroničke komunikacije, klasa: UP/I-344-07/13-01/30, urbroj: 376-04/ŽK-13-03 od 6. ožujka 2013.
Obrazloženje
Osporenim rješenjem tuženog tijela pod točkom 1. utvrđuje se da Hrvatski Telekom d.d. Zagreb, Savska cesta 32 nije u potpunosti postupio po točki 2. rješenja Hrvatske agencije za poštu i elektroničke komunikacije klasa: UP/I-344-08/13-03/01, urbroj: 376-04/DM-13-30 od 28. veljače 2013. kojim je naloženo HT-u odmah po primitku rješenja isplatiti H1 Telekomu d.d. iznos od 5.049.864,22 kune na ime naknade za kašnjenje u isporuci reguliranih veleprodajnih usluga i naknade za otklanjanje smetnji i kvarova u isporuci reguliranih veleprodajnih usluga H1 Telekoma ili izvršiti prijeboj svojih nespornih i dospjelih potraživanja s H1 Telekomom d.d. za taj iznos. Točkom 2. nalaže se HT-u da odmah po primitku ovog rješenja izmijeni izjavu o prijeboju upućenu 1. ožujka 2013. H1 Telekomu d.d. Split na iznos od 5.049.864,22 kune na način da u izjavi o prijeboju odredi nesporna i dospjela potraživanja HT po izlaznim računima izdanim H1 Telekomu d.d. prema redoslijedu njihove dospjelosti te da o učinjenom pisanom putem izvijesti inspektora elektroničkih komunikacija i pod točkom 3. u slučaju nepostupanja po točki 2. ovog rješenja inspektor elektroničkih komunikacija izreći će odgovornoj osobi HT upravnu mjeru u iznosu od 10 prosječnih godišnjih bruto plaća ostvarenih u Republici Hrvatskoj u prethodnoj godini. U slučaju daljnjeg neispunjenja obveze iz ovog rješenja izreći će se druga veća novčana kazna unutar utvrđenog raspona.
Tužitelj u tužbi protiv osporenog rješenja navodi da isto pobija u cijelosti, budući da je inspektor u točki 1. izreke osporenog rješenja pogrešno utvrdio da tužitelj nije u potpunosti postupio po točki 2. rješenja HAKOM-a od 28. veljače 2013. godine i što je inspektor elektroničkih komunikacija koji je donio osporeno rješenje prekoračio svoje Zakonom o elektroničkim komunikacijama propisane ovlasti i donio osporeno rješenje u stvari u kojoj se ne može rješavati u upravnom postupku. Tužitelj nadalje navodi da je inspektor u točki 2. izreke osporenog rješenja nezakonito naložio tužitelju da izmijeni svoju izjavu o prijeboju od 1. ožujka 2013. upućenu društvu H1 Telekom d.d. tako da u prijeboj stavi svoja potraživanja po izlaznim računima, te je u točki 3. izreke rješenja nezakonito zaprijetio izricanju upravne mjere i novčanih kazni tužiteljevoj odgovornoj osobi, a u postupku koji je prethodio samom rješenju utvrđeni su nedostaci koji osporeno rješenje čine nezakonitim. Tužitelj posebno ističe da je dana 1. ožujka 2013. poslao društvu H1 pisanu izjavu o prijeboju i time stavio u prijeboj dospjele tražbine u razdoblju od 14. siječnja do 4. veljače 2013. godine koje su sve nesporne. Prema tome tužitelj je postupio potpuno i doslovno u skladu s točkom 2. rješenja od 28. veljače 2013. Tužitelj navodi da iz samog članka 195. Zakona o obveznim odnosima proizlazi da dužnik može sam slobodno odrediti koje od svojih više tražbina prebija. Što više u izjavi o prijeboju dužnik to i treba učiniti kako bi se znalo koje svoje tražbine