36 30.03.2015 Presuda Visokoga upravnog suda Republike Hrvatske br. Usoz-57/14-6 od 27. veljače 2015.
VISOKI UPRAVNI SUD REPUBLIKE HRVATSKE
764
PRESUDA
Visoki upravni sud Republike Hrvatske u vijeću sastavljenom od sudaca toga suda Ane Berlengi Fellner, predsjednice vijeća, Ljiljane Karlovčan-Đurović, Eveline Čolović- Tomić, Borisa Markovića i Lidije Rostaš-Beroš, članica vijeća, te sudske savjetnice Franciske Dominković, zapisničarke, u postupku ocjene zakonitosti općeg akta pokrenutom po zahtjevu Ministarstva uprave, Zagreb, Maksimirska 63, na sjednici vijeća održanoj 27. veljače 2015.
presudio je
Zahtjev se usvaja.
Ukida se Pravilnik o dopunama Pravilnika o načinu evidencije i kontrole radnog vremena službenika i namještenika Zadarske županije, klasa: 113-01/08-01/02, urbroj: 2198/1-03-09-4 od 30. rujna 2009.
Obrazloženje
Ministarstvo uprave na temelju članka 82. Zakona o lokalnoj i područnoj (regionalnoj) samoupravi (»Narodne novine«, broj 33/01., 60/01., 129/05., 109/07., 125/08., 36/09., 150/11. i 144/12.) podnijelo je zahtjev za ocjenu zakonitosti Pravilnika o dopunama Pravilnika o načinu evidencije i kontrole radnog vremena službenika i namještenika Zadarske županije, klasa: 113-01/08-01/02, urbroj: 2198/1-01-09-4 od 30. rujna 2009.
Podnositelj smatra da su odredbe osporenog Pravilnika protivne odredbama članka 90. i 90.a Zakona o lokalnoj i područnoj (regionalnoj) samoupravi te odredbama Zakona o plaćama u lokalnoj i područnoj (regionalnoj) samoupravi (»Narodne novine«, broj 28/10.). Navodi da je Odlukom klasa: 023-01/14-01/86, urbroj: 515-02-02/1-14-7 od 22. svibnja 2014. u postupku nadzora zakonitosti općeg akta propisanom člankom 80.b. Zakona o lokalnoj i područnoj (regionalnoj) samoupravi obustavio od primjene osporeni Pravilnik. Ističe da osporeni Pravilnik proširuje primjenu Pravilnika o načinu evidencije i kontrole radnog vremena službenika i namještenika Zadarske županije na dužnosnike te Županije. Poziva se na Zakon o lokalnoj i područnoj (regionalnoj) samoupravi i smatra da se Zakon o plaćama u lokalnoj i područnoj (regionalnoj) samoupravi, te Zakon o službenicima i namještenicima u lokalnoj i područnoj (regionalnoj) samoupravi (»Narodne novine«, broj 86/08. i 61/11.) ni u kojem slučaju ne može primjenjivati na dužnosnike. Podnositelj ističe da osobama koje profesionalno obavljaju dužnost općinskog načelnika, gradonačelnika, župana i njihovog zamjenika pripadaju i određena prava po osnovi obavljanja dužnosti i to pravo na plaću i staž osiguranja pri čemu se vrijeme obavljanja dužnosti uračunava u staž osiguranja. Prava koja nisu regulirana posebnim zakonima ne mogu se poistovjetiti s pravima službenika, ni pravima radnika iz radnog odnosa. Smatra da pravo na plaću kao i druga prava iz rada općinskog načelnika, gradonačelnika i župana te njihovih zamjenika proizlazi iz prava osoba izabranih na određenu dužnost u jedinici lokalne i područne (regionalne) samouprave, a obavljanje ovih dužnosti nije isto što i obavljanje poslova službenika i namještenika, niti se s tim može izjednačiti po bilo kojoj osnovi. Ističe da ove osobe obavljaju dužnost na koju su izabrane na lokalnim izborima u skladu sa zakonom, a ne primaju se u službu niti se s njima zasniva klasičan radni odnos za obavljanje poslova općinskog načelnika, gradonačelnika i župana te njihovog zamjenika. Smatra da radno vrijeme lokalnog dužnosnika ne može biti nadzirano kao radno vrijeme službenika i namještenika, niti dužnosnik podliježe obvezi prisutnosti na radu u određenom radnom vremenu kao ni obvezi obavještavanja i opravdanja izostanka s rada. Podnositelj ukazuje na pravno shvaćanje brojnih pravnih stručnjaka. Također ukazuje da je i Odlukom o plaćama i pravima iz radnog odnosa dužnosnika Zadarske županije (Službeni glasnik Zadarske županije, broj 12/10.) uređeno radno vrijeme dužnosnika te obveza potpisivanja evidencije stvarno utrošenog radnog vremena dužnosnika u svrhu obračuna plaće, čime se isto pitanje uređuje s dva različita akta. Ne spori