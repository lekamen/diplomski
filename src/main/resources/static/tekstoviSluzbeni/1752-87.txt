
Imre Fazakas rekao je S. E. Hurlimannu da dolazi od strane MOL-a i da će njih dvojica zaključiti taj posao (str. 161. prvostupanjske presude).
272. Susret se dogodio 26. svibnja 2009. u zgradi Vlade. Robert Ježić vidio je kako iz ureda podnositelja (predsjednika Vlade) izlaze Jozo Petrović (tadašnji član Uprave INA d.d.) i Z. T. Hernadi.
Nakon toga je Robert Ježić ušao u podnositeljev ured te mu rekao da nikakva uplata još nije stigla (podnositelj ga je prethodno u više navrata pitao je li stigla kakva uplata). Podnositelj je tada pozvao Jozu Petrovića i Z. T. Hernadija da se vrate u njegov ured, što su oni i učinili.
Robert Ježić istodobno je bio upućen u drugu prostoriju. Nakon kratkog vremena, podnositelj je rekao Robertu Ježiću da je Z. T. Hernadi obećao da će sve biti u redu i da se s obzirom na veliki iznos novca isplata treba obaviti u dva navrata.
4.1. Fiktivni ugovor o savjetodavnim uslugama od 3. lipnja 2009.
273. Nakon toga, Imre Fazakas došao je kod S. E. Hurlimanna u Švicarsku, gdje je 3. lipnja 2009. sklopljen Ugovor o savjetodavnim uslugama između društava Ceroma-Cipar kao naručitelja i Xenoplast-Švicarska kao agenta.
274. U točki I. (preambule) ugovora od 3. lipnja 2009. navedeno je da je naručitelj »zainteresiran za ishođenje financiranja za isporuku značajne količine sirovina i uz to vezanih proizvoda kojima će se trgovati u različitim zemljama Europske unije do kraja 2009. godine«. U točki II. ugovora od 3. lipnja 2009. navedeno je da će agent naručitelju »pružati cjelovite savjetodavne usluge uključujući i sve usluge koje bi mogle pridonijeti realizaciji projekta«.
274.1. Prema točki III. ugovora od 3. lipnja 2009. agent ima pravo na paušalnu naknadu od četiri milijuna osamsto tisuća eura (4.800.000,00 eura), plativo u dva jednaka obroka, s tim da će iznos od 2.400.000,00 eura biti isplaćen po potpisu ugovora, a u slučaju »da projekt bude uspješno riješen, Agent će imati pravo na isplatu drugog obroka 31. prosinca 2009. godine« (listovi 2.353 – 2.356 spisa).
4.2. Fiktivni ugovor o savjetodavnim i drugim uslugama od 4. lipnja 2009.
275. 4. lipnja 2009. sklopljen je na istom mjestu i Ugovor o savjetodavnim i drugim uslugama između društava Hangarn Oil-Cipar, kao zastupnika velikog ruskog trgovačkog društva »LRC« (v. točku 264.1.), i Xenoplast-Švicarska kao izvršitelja.
276. U točki I. (preambule) ugovora od 4. lipnja 2009. navedeno je da »LRC pripada vodećem trgovačkom društvu na području nafte i plina u Rusiji te Srednjoj i Istočnoj Europi. LRC je stekao značajan udio na tržištu goriva bivše Jugoslavije. Glavna djelatnost Izvršitelja je trgovina organskim (plastičnim) petrokemikalijama«.
U točki II. ugovora od 4. lipnja 2009. navedeno je da »izvršitelj dobiva mandat pružati podršku LRC-u u svezi s njegovim poslovnim aktivnostima u Hrvatskoj i drugim zemljama bivše Jugoslavije«.
U točki IV. ugovora od 4. lipnja 2009. navedeno je da izvršitelj ima pravo na paušalni iznos naknade od 5.200.000,00 eura, u dva jednaka obroka od po 2.600.000,00 eura, s tim da prvi obrok dospijeva po potpisivanju ugovora, a drugi 31. prosinca 2009. (listovi 2.358 – 2.360 spisa).
4.3. Potvrda o prijenosu 50% transakcije
277. Iz potvrde banke Credit Suisse pod nazivom »Obavijest o odobrenju od 17. lipnja 2009.« proizlazi da je tvrtka Hangarn Oil-Cipar isplatila tvrtki Xenoplast-Švicarska 17. lipnja 2009. iznos od 2.600.000,00 eura, a iz potvrde »Obavijest o odobrenju od 18. lipnja 2009.« da je tvrtka Ceroma-Cipar isplatila tvrtki Xenoplast-Švicarska 18. lipnja 2009. iznos od 2.400.000,00 eura (prijevod, listovi 2.369 i 2.370 spisa).
277.1. Isplaćeni iznos od pet milijuna eura evidentiran je kao prihod tvrtke Xenoplast-Švicarska, oporezovan je i prošao je svu potrebnu kontrolu švicarskih saveznih i kantonalnih poreznih tijela.
To proizlazi iz dopisa pisanog 8. rujna 2011. na memorandumu odvjetničkog društva Wenger & Vieli, kojim S. E. Hurlimann (u svojstvu odvjetnika) obavještava Roberta Ježića da su podnesene »sve porezne prijave,