
Članak 19.
(1) Svjedok može biti svaka osoba za koju se smatra da ima saznanja o određenim činjenicama i koja svoja saznanja može priopćiti.
(2) O potrebi ispitivanja pojedine osobe u svojstvu svjedoka tijekom upravne istrage, a prije pokretanja prekršajnog postupka, odlučuje voditelj upravne istrage.
(3) Ispitivanje svjedoka obavlja voditelj upravne istrage ili druga službena osoba sukladno odredbama zakona kojim se uređuje prekršajni postupak, a koje se odnose na ispitivanje svjedoka u prekršajnom postupku.
(4) Ako se ispituje svjedok koji ima status pomorca, tada se uz primjenu zakona kojim se uređuje prekršajni postupak, primjenjuje i odredba članka 8. stavka 5. ovoga Pravilnika.
(5) O ispitivanju osobe u svojstvu svjedoka sastavlja se zapisnik.
(6) Zapisnik o ispitivanju osobe u svojstvu svjedoka može se koristiti kao dokaz u prekršajnom postupku, ako takav postupak bude pokrenut.
Vještačenje
Članak 20.
(1) Kad je za utvrđivanje ili ocjenu određene činjenice koja je bitna za utvrđivanje postojanja prekršajne odgovornosti potrebno posebno stručno znanje kojim voditelj upravne istrage ne raspolaže, voditelj upravne istrage može od suda zatražiti da se takav dokaz osigura vještačenjem.
(2) Ako postoji opasnost od odgode, voditelj upravne istrage može po službenoj dužnosti odrediti vještaka te naložiti provođenje vještačenja samostalno, bez prethodne odluke suda o tome.
(3) Voditelj upravne istrage može za vještaka odrediti:
1. osobu registriranu za vještačenje o pitanjima odgovarajuće struke, ili
2. osobu koja je odgovarajuće struke, a ovlaštena je za davanje mišljenja o pitanjima odgovarajuće struke, ili
3. drugu osobu koja ima odgovarajuću stručnost potrebnu za vještačenje, ako se prethodno ne može osigurati vještačenje od strane osoba iz točke 1. i 2. ovoga stavka.
(4) Za vještaka se ne može odrediti osoba koja ne može biti svjedok prema odredbama zakona kojim se uređuje prekršajni postupak.
(5) Vještački nalaz može se koristiti kao dokaz u prekršajnom postupku, ako takav postupak bude pokrenut.
Zapisnik o provedenim radnjama i njegov sadržaj
Članak 21.
(1) Zapisnik o provedenim radnjama u istrazi sastavlja se istodobno kad se pojedina radnja obavlja, a ako to nije moguće, onda neposredno nakon toga.
(2) Zapisnik piše zapisničar, osim kada je drugačije dopušteno odredbama zakona kojim se uređuje prekršajni postupak.
(3) Samo kad se radnja poduzima izvan službenih prostorija, a zapisničar se ne može osigurati, zapisnik može pisati voditelj upravne istrage ili druga službena osoba koja poduzima radnju, te će se takva okolnost posebno naznačiti u zapisniku.
(4) Kad zapisnik piše zapisničar, zapisnik se sastavlja tako da voditelj upravne istrage ili druga službena osoba koja poduzima radnju, glasno govori zapisničaru što će unijeti u zapisnik.
(5) U zapisnik se unosi naziv nadležne lučke kapetanije koja obavlja radnju u upravnoj istrazi, odnosno naziv Ministarstva ako ono vodi upravnu istragu, mjesto gdje se radnja obavlja, dan i sat kad je radnja započeta i završena, imena i prezimena nazočnih osoba i u kojem su svojstvu nazočne te naznaka predmeta u kojoj se radnja poduzima.
(6) Zapisnik treba sadržavati bitne podatke o tijeku i sadržaju poduzete radnje.
(7) U zapisnik se ubilježava, u obliku pripovijedanja, samo bitni sadržaj danih iskaza i izjava, a pitanja se unose u zapisnik samo ako je potrebno da se razumije odgovor. Ako je potrebno, u zapisnik će se doslovce unijeti pitanje koje je postavljeno i odgovor koji je dan.
(8) Ako su pri poduzimanju radnje oduzeti predmeti ili spisi, to će se naznačiti u zapisniku, a oduzete stvari priključit će se zapisniku ili će se navesti gdje se nalaze na čuvanju.
(9) Pri poduzimanju radnji kao što je očevid, u zapisnik će se unijeti i podaci koji su važni s obzirom na značenje takve radnje ili utvrđivanje istovjetnosti pojedinih predmeta (opis, mjere i veličina predmeta ili tragova, stavljanje oznake na predmete i slično), a ako su napravljene skice, crteži, planovi, fotografije,