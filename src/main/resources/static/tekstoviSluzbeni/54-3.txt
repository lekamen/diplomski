pravima nacionalnih manjina.«
V. OCJENA USTAVNOG SUDA
7. Polazeći od navoda ustavne tužbe, Ustavni sud ocjenjivao je osnovanost ustavne tužbe s aspekta članka 29. stavka 1. Ustava, koji glasi:
»Članak 29.
(1) Svatko ima pravo da zakonom ustanovljeni neovisni i nepristrani sud pravično i u razumnom roku odluči o njegovim pravima i obvezama, ili o sumnji ili optužbi zbog kažnjivog djela.
(...)«
7.1. Ustavni sud ističe da je sadržaj ustavnog prava zajamčenog člankom 29. stavkom 1. Ustava ograničen na jamstva pravičnog suđenja. Sukladno tome, ocjenjujući navode ustavne tužbe sa stajališta tog ustavnog prava, Ustavni sud ispituje eventualno postojanje povreda u postupcima pred sudovima i na temelju toga ocjenjuje je li postupak – razmatran kao jedinstvena cjelina – bio vođen na način koji je podnositeljici osigurao pravično suđenje.
Kad je riječ o tumačenju i primjeni prava na konkretne slučajeve, Ustavni sud u načelu ne smije zamijeniti pravna stajališta nadležnih sudova svojima, sve dok sudske odluke ne otkrivaju bilo kakvu arbitrarnost, a dostatno su obrazložene i, po potrebi, upućuju na relevantnu sudsku praksu. Ustavni sud podsjeća da nije njegova zadaća preuzeti ulogu sudova koji su prvi pozvani interpretirati zakone. Zadaća Ustavnog suda ograničena je na ispitivanje jesu li učinci takve interpretacije sudova suglasni s Ustavom s aspekta zaštite ljudskih prava i temeljnih sloboda.
7.2. Ustavni sud ističe da članak 22. stavak 4. UZPNM-a, kojim je propisana prednost pri zapošljavanju predstavnika nacionalnih manjina, predstavlja posebnu pozitivnu mjeru zakonodavca kojoj je cilj osiguranje ravnomjerne zastupljenosti pripadnika nacionalnih manjina i u pravosudnim tijelima te se na taj način osigurava njihov ravnopravan položaj s ostalim građanima Republike Hrvatske. Međutim, navedena prednost pri zapošljavanju nije automatska i bezuvjetna, već je za njezinu primjenu potrebno da su prethodno ispunjeni tim zakonima propisani uvjeti.
U svojoj odluci broj: U-III-3862/2010 od 23. svibnja 2012. Ustavni je sud naveo sljedeće načelno stajalište u pogledu zastupljenosti nacionalnih manjina u tijelima državne uprave i pravosudnim tijelima:
»U konkretnom slučaju i prema ocjeni Ustavnog suda prihvatljivo je pravno stajalište DSV-a i Upravnog suda kako odredba članka 22. UZPNM-a ne predstavlja privilegij, već predstavlja osiguranje razmjerne zastupljenosti pripadnika nacionalnih manjina i davanje prednosti pripadnicima nacionalnih manjina isključivo »pod istim uvjetima«. Navedeno znači da ti uvjeti svakako nisu samo uvjeti propisani člankom 74. stavcima 1. i 2. Zakona o sudovima, jer oni predstavljaju opće uvjete bez kojih se niti ne može steći svojstvo kandidata, već su to i dodatni (posebni) uvjeti (kao što su duljina radnog staža, iskustvo u pravosuđu, objavljeni stručni ili znanstveni radovi i sl.). Stoga i prema ocjeni Ustavnog suda kod utvrđivanja »istih uvjeta« potrebno je uzeti u obzir kako opće tako i posebne uvjete koje ispunjavaju određeni kandidati. Slijedom navedenog pravna stajališta izražena u odluci DSV-a i presudi Upravnog suda prema ocjeni Ustavnog suda zasnivaju se na ustavnopravno prihvatljivom tumačenju i primjeni mjerodavnog materijalnog prava.«
7.3. Ustavni sud utvrđuje da je u postupku koji je prethodio ovom ustavnosudskom postupku kao nesporno utvrđeno da se podnositeljica ustavne tužbe prilikom kandidature pozvala na odredbe UZPNM-a, kao i na Zakon o državnom odvjetništvu, u kojima je propisana prednost pri zapošljavanju pripadnika nacionalnih manjina smatrajući da ona, kao pripadnik nacionalne manjine, ispunjava navedene zakonske pretpostavke, odnosno da treba ostvariti prednost pri imenovanju.
Državnoodvjetničko vijeće je na temelju podataka o predloženim kandidatima za imenovanje zamjenika županijskog državnog odvjetnika u Vukovaru (njih pet, uključujući i podnositeljicu ustavne tužbe), zaključilo da svi kandidati ispunjavaju uvjete za imenovanje, međutim, nakon uvida u prijave, dostavljenu dokumentaciju i dana