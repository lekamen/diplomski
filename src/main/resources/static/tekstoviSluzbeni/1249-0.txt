65 12.06.2015 Pravilnik o uvjetima kojima moraju udovoljavati poduzetnici koji obavljaju stručno osposobljavanje pilota sportsko-rekreativnih zrakoplova, balona i jedrilica
MINISTARSTVO POMORSTVA, PROMETA I INFRASTRUKTURE
1250
Na temelju članka 142. točke 1. Zakona o zračnom prometu (»Narodne novine« broj 69/09, 84/11, 54/13, 127/13 i 92/14), ministar pomorstva, prometa i infrastrukture donosi
PRAVILNIK
O UVJETIMA KOJIMA MORAJU UDOVOLJAVATI PODUZETNICI KOJI OBAVLJAJU STRUČNO OSPOSOBLJAVANJE PILOTA SPORTSKO- -REKREATIVNIH ZRAKOPLOVA, BALONA I JEDRILICA
DIO 1. OPĆE ODREDBE
Područje primjene
Članak 1.
Ovim Pravilnikom se propisuju uvjeti kojima moraju udovoljavati poduzetnici koji obavljaju stručno osposobljavanje zrakoplovnog osoblja:
a) pilota sportsko-rekreativnih zrakoplova,
b) pilota balona, i
c) pilota jedrilica,
kada se na to zrakoplovno osoblje ne primjenjuje Uredba Komisije (EU) br. 1178/2011 od 3. studenoga 2011. o utvrđivanju tehničkih zahtjeva i administrativnih postupaka vezano uz članove posade zrakoplova u civilnom zrakoplovstvu u skladu s Uredbom (EZ) br. 216/2008 Europskog parlamenta i Vijeća.
Pojmovi i kratice
Članak 2.
(1) Pojmovi koji se upotrebljavaju u ovom Pravilniku imaju sljedeće značenje:
1. Audit: dokumentiran proces utvrđivanja usklađenosti s uvjetima odobrenja, procedurama i primjenjivim propisima,
2. Balon: zrakoplov lakši od zraka, bez motora,
3. Hrvatska agencija za civilno zrakoplovstvo: nadležno tijelo koje obavlja poslove sukladno odredbama ovoga Pravilnika (u daljnjem tekstu: Agencija),
4. Jedrilica: zrakoplov teži od zraka, koji uzgon u letu ostvaruje dinamičkom reakcijom zraka na nepokretnim površinama, a čiji slobodan let ne zavisi od motora,
5. Nesukladnost: odstupanje od primjenjivih propisa i procedura, kao i uvjeta odobrenja,
6. Organizacija: subjekt kojem je izdana Potvrda o odobrenju organizacije za osposobljavanje,
7. Poduzetnik: svaka fizička osoba ili organizacija, u skladu s odredbama ovoga Pravilnika,
8. Silabus: sadržaj teorijskog i praktičnog osposobljavanja koji objavljuje Agencija, prema kojem se razrađuje program osposobljavanja,
9. Sportsko rekreativni zrakoplov: avion, žiroplan ili helikopter koji nije složeni zrakoplov, a koji je:
a) amaterski građeni zrakoplov s najvišom dopuštenom masom pri uzlijetanju do 1000 kg,
b) povijesni zrakoplov s najvišom dopuštenom masom pri uzlijetanju do 1000 kg,
c) bivši vojni zrakoplov s najvišom dopuštenom masom pri uzlijetanju do 1000 kg,
d) replika povijesnog ili bivšega vojnog zrakoplova s najvišom dopuštenom masom pri uzlijetanju do 1000 kg,
e) mikrolaki avion,
f) mikrolaki helikopter, ili
g) žiroplan s najvišom dopuštenom masom pri uzlijetanju do 560 kg;
kada se na njega ne primjenjuje Uredba (EZ-a) br. 216/2008 Europskoga parlamenta i Vijeća od 20. veljače 2008. o zajedničkim pravilima u području civilnog zrakoplovstva i kojom se osniva Europska agencija za sigurnost zračnog prometa, te kojom se stavljaju izvan snage Direktiva Vijeća 91/670/EEZ, Uredba (EZ-a) br. 1592/2002 i Direktiva 2004/36/EZ,
10. Učenik: osoba koja se osposobljava za stjecanje dozvole, ovlaštenja ili povlastice,
11. Zrakoplov: svaka naprava koja se održava u atmosferi reakcijom zraka, osim reakcije zraka u odnosu na Zemljinu površinu.
(2) Kratice koje se upotrebljavaju u ovom Pravilniku imaju sljedeće značenje:
1. AIC (Aeronautical Information Circular): Okružnica zrakoplovnih informacija,
2. AIP (Aeronautical Information Publication): Zbornik zrakoplovnih informacija.
DIO 2. OSPOSOBLJAVANJE
Opće odredbe
Članak 3.
(1) Fizička osoba koja provodi osposobljavanje mora osigurati da se osposobljavanje provodi u skladu s odobrenim programom osposobljavanja i primjenjivim propisima.
(2) Organizacija za osposobljavanje mora osigurati:
a) da se osposobljavanje provodi u skladu s opsegom odobrenja i ograničenjima definiranim Potvrdom o odobrenju organizacije za osposobljavanje (u daljnjem tekstu: Potvrda o odobrenju), programom osposobljavanja i organizacijskim priručnikom