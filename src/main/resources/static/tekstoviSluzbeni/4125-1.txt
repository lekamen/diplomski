48. stavcima 1. i 4. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
5. Na temelju članka 69. alineje 3. i članka 70. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), za potrebe ustavnosudskog postupka pribavljen je spis Upravnog suda Republike Hrvatske broj: Us-8120/11 i spis Grada Zagreba, Gradskog ureda za imovinsko-pravne poslove i imovinu grada, klasa: UP/I-942/01/09-02/26, ur.broj: 251-14-02/102-10-16.
II. POSTUPCI U VEZI SA STJECANJEM VLASNIŠTVA OVLAŠTENIKA NA POVRAT ODUZETE IMOVINE (1997. – 2003.)
6. U ovom je slučaju riječ o povratu poslovnih prostora u kući popisni broj 1222 i dvorišta u Zagrebu, Preradovićeva ulica 1, izgrađene na z.k.č.br. 3223, površine 147,4 čhv (530 m²), upisane u z.k.ul. 3360 k.o. Grad Zagreb (u daljnjem tekstu: poslovni prostori).
7. Rješenjem Komisije za nacionalizaciju pri NOO Donji Grad Zagreb, broj 04/Kn-1410/3-1960 od 3. veljače 1960. poslovni prostori bili su nacionalizirani. U tom su rješenju bili utvrđeni prijašnji vlasnici cijele nekretnine u Preradovićevoj 1 u Zagrebu, kako slijedi (podatke koji se nalaze u zagradi kao i rođena prezimena ženskih osoba dodao je Ustavni sud):
– Olga Žerjav rođ. Rabatić u 3/6 dijela (v. dolje točku 9.),
– Ivica (Ivan) Žerjav u 1/6 dijela (brat; v. dolje točku 9.1.),
– Vera Šporiš rođ. Žerjav u 1/6 dijela (sestra; v. dolje točku 9.2.),
– Viktor Žerjav u 1/6 dijela (brat; v. dolje točku 9.3.).
8. Rješenjem Komisije za nacionalizaciju pri NOO Donji grad Zagreb, broj: 04/Kn-1410/5-1959 od 25. svibnja 1960., koje je preinačeno rješenjem istog tijela broj: N-938/1961 od 23. ožujka 1961., u toj su nekretnini u trenutku nacionalizacije 3. veljače 1960. suvlasnicima ostavljeni u vlasništvo kao posebni dijelovi zgrade, kako slijedi:
– Olgi Žerjav rođ. Rabatić jedan dvosobni stan u I. katu desno,
– Ivici (Ivanu) Žerjavu jedan dvosobni stan u I. katu lijevo,
– Veri Šporiš rođ. Žerjav jedan trosobni stan sa sporednim prostorijama u I. katu.
9. Prijašnja vlasnica Olga Žerjav rođ. Rabatić (u daljnjem tekstu: Olga Žerjav) umrla je 23. srpnja 1975. Iz povijesnog zemljišno-knjižnog izvatka za zgradu u Preradovićevoj 1 u Zagrebu proizlazi da je vlasništvo Olge Žerjav u 3/6 dijela upisano na temelju rješenja o nasljeđivanju iza pok. Viktora Žerjava (umrlog 20. kolovoza 1939.) broj: O-902/39, pri čemu iz izvatka nije razvidan sud koji je donio rješenje, a ni datum donošenja tog rješenja.
U pozadini cijele ove upravne stvari je srodstvo Olge Žerjav s ostalim prijašnjim suvlasnicima. Naime, u postupku povrata oduzete imovine spor je nastao oko pitanja je li Olga Žerjav bila majka prijašnjih suvlasnika Ivana Žerjava i Vere Šporiš rođ. Žerjav.
9.1. Prijašnji vlasnik Ivica (Ivan) Žerjav bio je ovlaštenik naknade sukladno članku 9. Zakona o naknadi. Zahtjev za povrat oduzete imovine pravodobno je podnio 1. travnja 1997. Međutim, preminuo je u tijeku postupka 22. lipnja 2000., pa su na njegovo mjesto u postupak stupili i postupak nastavili njegova supruga Senka Žerjav i sin Viktor Žerjav (podnositelji ustavne tužbe), kao ovlaštenici prava na povrat oduzete imovine.
9.2. Prijašnja vlasnica Vera Žerjav udajom za Dragutina Šporiša 17. kolovoza 1948. promijenila je prezime u Šporiš, ali je brak razveden 9. studenoga 1970. Udajom za Vladimira Štimca 18. lipnja 1977. Vera Šporiš promijenila je prezime u Štimac (u daljnjem tekstu: Vera Šporiš/Štimac rođ. Žerjav). Preminula je 19. listopada 1990.
Na temelju rodnih listova utvrđeno je da su Jasna Crkvenčić Bojić i Željka Guttman (podnositeljice ustavne tužbe) kćeri Vere Šporiš/Štimac rođ. Žerjav te njezine nasljednice prvog nasljednog reda. One su ovaštenice prava na povrat oduzete imovine sukladno članku 9. Zakona o naknadi. Zahtjev za povrat oduzete imovine pravodobno su podnijele 24. lipnja 1997.
9.3. Prijašnji vlasnik Viktor Žerjav bio je brat Ivice Žerjava i Vere Šporiš/Štimac rođ.