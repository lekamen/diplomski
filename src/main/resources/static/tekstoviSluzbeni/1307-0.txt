68 18.06.2015 Pravilnik o načinu i uvjetima za podnošenje zahtjeva za raspisivanje javnog poziva te kriterijima za dodjelu u zakup zajedničkih pašnjaka u vlasništvu Republike Hrvatske
MINISTARSTVO POLJOPRIVREDE
1308
Na temelju članka 47. stavka 10. Zakona o poljoprivrednom zemljištu (»Narodne novine«, broj 39/2013 i 48/2015) ministar poljoprivrede donosi
PRAVILNIK
O NAČINU I UVJETIMA ZA PODNOŠENJE ZAHTJEVA ZA RASPISIVANJE JAVNOG POZIVA TE KRITERIJIMA ZA DODJELU U ZAKUP ZAJEDNIČKIH PAŠNJAKA U VLASNIŠTVU REPUBLIKE HRVATSKE
Članak 1.
(1) Ovim Pravilnikom propisuju se način i uvjeti za podnošenje zahtjeva za raspisivanje javnog poziva (u daljnjem tekstu: zahtjev) te kriteriji za dodjelu u zakup zajedničkih pašnjaka u vlasništvu Republike Hrvatske (u daljnjem tekstu: zajednički pašnjak).
(2) Zajednički pašnjak je proizvodno-tehnološka cjelina poljoprivrednog zemljišta koje je u naravi pašnjak, livada, sjenokoša i neplodno zemljište namijenjeno zajedničkoj ispaši stoke i peradi, a može se nalaziti unutar ili izvan područja ekološke mreže.
Članak 2.
(1) Zahtjev mogu podnijeti fizičke i pravne osobe koje su vlasnici stoke i peradi i upisane su u Upisnik poljoprivrednika, te zadruge organizirane u svrhu zajedničke ispaše na zajedničkim pašnjacima, čiji su članovi vlasnici stoke i peradi i upisani su u Upisnik poljoprivrednika.
(2) Zahtjev se podnosi Agenciji za poljoprivredno zemljište (u daljnjem tekstu: Agencija).
Članak 3.
Zahtjev sadrži sljedeće:
1. Ime i prezime odnosno naziv podnositelja, OIB za fizičke osobe, odnosno MB i OIB za pravne osobe (prilaže se preslika osobne iskaznice za fizičke osobe, odnosno izvadak iz sudskog registra za pravne osobe),
2. Preslika rješenja o upisu u Upisnik poljoprivrednika,
3. Dokaz o stočnom fondu – Izvod iz Jedinstvenog registra domaćih životinja (JRDŽ), koji izdaje Hrvatska poljoprivredna agencija, prema obrascu koji se nalazi u prilogu ovoga Pravilnika i čini njegov sastavni dio (Prilog 1),
4. Naznaku zajedničkog pašnjaka,
5. Izjava podnositelja o broju grla stoke i peradi za koju podnosi zahtjev, prema obrascu koji se nalazi u prilogu ovoga Pravilnika i čini njegov sastavni dio (Prilog 2),
6. Potvrda o prebivalištu za fizičke osobe.
Članak 4.
(1) Zajednički pašnjak daje se u zakup osobama iz članka 2. ovoga Pravilnika putem javnog poziva na rok od pet godina.
(2) Kada Agencija prethodno utvrdi da se zajednički pašnjak nalazi unutar područja ekološke mreže, javni poziv sadrži i posebne uvjete zaštite prirode koje na zahtjev Agencije utvrđuje središnje tijelo državne uprave nadležno za poslove zaštite prirode.
Članak 5.
(1) U javnom pozivu Agencija objavljuje utvrđeni maksimalni broj uvjetnih grla stoke i peradi na zajedničkom pašnjaku koji se daje u zakup.
(2) Maksimalni broj uvjetnih grla stoke i peradi iz stavka 1. ovoga članka Agencija utvrđuje temeljem procjene kvalitete zajedničkog pašnjaka koju provodi Savjetodavna služba.
(3) Ako se zajednički pašnjak nalazi unutar područja ekološke mreže, Agencija će procjenu kvalitete zajedničkog pašnjaka iz stavka 2. ovoga članka zatražiti od Savjetodavne službe nakon pribavljanja posebnih uvjeta zaštite prirode iz članka 4. stavka 2. ovoga Pravilnika.
Članak 6.
(1) Zajednički pašnjak daje se u zakup zainteresiranim ponuditeljima na temelju sljedećih kriterija:
a) fizičkim i pravnim osobama:
– da su vlasnici stoke i peradi koja se dovodi na ispašu i
– da su upisane u Upisnik poljoprivrednika, ili
b) zadrugama organiziranim u svrhu zajedničke ispaše na zajedničkim pašnjacima:
– da su članovi zadruge vlasnici stoke i peradi koja se dovodi na ispašu i
– da su upisani u Upisnik poljoprivrednika.
(2) Prednost pri odabiru najpovoljnijeg ponuditelja na javnom pozivu imaju ponuditelji iz stavka 1. ovoga članka s prebivalištem, odnosno sjedištem na području jedinice lokalne samouprave gdje se zajednički pašnjak nalazi ili s prebivalištem, odnosno sjedištem na području susjedne jedinice lokalne samouprave, najmanje dvije godine do objave javnog poziva.
(3)