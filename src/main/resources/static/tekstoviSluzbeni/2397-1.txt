 17. Konvencije, te članak 2. Protokola br. 4 uz Konvenciju i članak 3. Protokola br. 7 uz Konvenciju.
1.4. Za potrebe ustavnosudskog postupka pribavljen je spis Općinskog suda u Koprivnici broj: P-320/10.
II. ČINJENICE I OKOLNOSTI SLUČAJA
a) prekršajni postupak protiv podnositelja
2. Ministarstvo unutarnjih poslova, Policijska uprava Međimurska, Policijska postaja Čakovec je 3. srpnja 2008. podnijela Prekršajnom sudu u Čakovcu optužni prijedlog protiv podnositelja zbog počinjenja prekršaja propisanog člankom 4. alinejom 9. (sudjelovanje u tučnjavi ili napadima na druge gledatelje, redare, službene osobe organizatora natjecanja, športaše i druge sudionike u športskom natjecanju), u vezi članka 24. stavka 1. (protupravno ponašanje za vrijeme dolaska na športsko natjecanje, tijekom športskog natjecanja i za vrijeme odlaska sa športskog natjecanja) Zakona o sprječavanju nereda na športskim natjecanjima (»Narodne novine« broj 117/03. i 71/06.).
Optužnim prijedlogom podnositelju je stavljeno na teret da je 2. srpnja 2008., u vremenu od 21.50 do 22.10 sati, u Zrinsko-frankopanskoj ulici u Čakovcu, prilikom povratka s nogometne utakmice koju je nogometni klub Dinamo odigrao u Murskoj Soboti, kao navijač navedenog nogometnog kluba sudjelovao u tučnjavi između navijača nogometnih klubova Dinamo i Hajduk.
Na temelju članka 39.a stavka 1. Zakona o sprječavanju nereda na športskim natjecanjima presudom Prekršajnog suda u Čakovcu broj: J-4-2470/08 od 3. srpnja 2008. podnositelju je zbog počinjenja navedenog prekršaja izrečena kazna zatvora u trajanju od devet (9) dana uz primjenu uvjetne osude u roku kušnje u trajanju od jedne (1) godine.
Na temelju članka 32. stavka 1. Zakona o sprječavanju nereda na športskim natjecanjima podnositelju je izrečena zaštitna mjera zabrane prisustvovanja športskim natjecanjima u kojem se natječe nogometni klub Dinamo ili hrvatska nogometna reprezentacija na području Republike Hrvatske, u trajanju od jedne (1) godine, trajanje koje se računa od pravomoćnosti navedene presude.
Također je, na temelju članka 130. stavka 2. točke 2 Prekršajnog zakona (»Narodne novine« broj 107/07.) podnositelju određena mjera opreza zabrane posjećivanja nogometnih utakmica kojih je sudionik nogometni klub Dinamo, koja traje do nastupa pravomoćnosti navedene presude.
Postupajući po žalbi podnositelja Visoki prekršajni sud Republike Hrvatske je svojom odlukom (broj: Jž-3080/08 od 12. rujna 2008.) ukinuo presudu Prekršajnog suda u Čakovcu broj: J-4-2470/08 od 3. srpnja 2008. i predmet vratio navedenom sudu na ponovno suđenje.
Tijekom novog suđenja rješenjem Prekršajnog suda u Čakovcu broj: J-4-4039/08 od 12. prosinca 2008. produljena je protiv podnositelja, do nastupa pravomoćnosti presude, primjena mjere opreza zabrane posjećivanja nogometnih utakmica čiji je sudionik nogometni klub Dinamo. U izreci navedenog rješenja podnositelj je upozoren na obvezu javljanja nadležnoj policijskoj postaji dva sata prije početka nogometne utakmice, te da mu se zbog propuštanja te obveze može izreći novčana kazna u visini do 10.000,00 kn, a za ponovljeno propuštanje novčana kazna u visini do 20.000,00 kn.
Potom je presudom Prekršajnog suda u Čakovcu broj: J-4-4039/08 od 6. travnja 2009. podnositelj oslobođen optužbe da je počinio prekršaj stavljen mu na teret. Određeno je da do nastupa pravomoćnosti navedene presude traje mjera opreza zabrane posjećivanja nogometnih utakmica određena podnositelju rješenjem Prekršajnog suda u Čakovcu broj: J-4-4039/08 od 12. prosinca 2008.
b) parnični postupak radi naknade štete
2.1. Podnositelj je 9. ožujka 2010. podnio Općinskom sudu u Koprivnici tužbu protiv Republike Hrvatske radi naknade štete uzrokovane povredom prava osobnosti. U tužbi je naveo da je mjera opreza određena protiv njega presudom Prekršajnog suda u Čakovcu broj: J-4-2470/08 od 3. srpnja 2008. i produljena rješenjem navedenog suda broj: J-4-4039/08 od 12. prosinca 2008. trajala ukupno 300 dana, te da mu je primjenom navedene mjere opreza