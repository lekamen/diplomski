 POVREDE PRAVA NA PRAVIČNO SUĐENJE
486. Podnositelj je u ustavnoj tužbi istaknuo više prigovora postupovne naravi koji se odnose na oba kaznena djela (i na slučaj Hypo i na slučaj INA-MOL). Ti prigovori obuhvaćaju podnositeljeve tvrdnje o navodnim povredama prava zajamčenih člankom 29. Ustava i člankom 6. Konvencije, i to:
– prava na neovisni i nepristrani sud (utjecaj izvršne vlasti i medija na sud), i
– prava obrane i prava na obranu u kaznenom postupku.
Ti se prigovori detaljnije prikazuju i ispituju u nastavku ove odluke.
A. PRAVO NA NEPRISTRANI SUD (UTJECAJ IZVRŠNE VLASTI I MEDIJA NA SUD)
1) Prigovori podnositelja
487. Prigovore o povredama prava na neovisni i nepristrani sud, zajamčenih člankom 29. stavkom 1. Ustava, i prigovore o povredi presumpcije nedužnosti, zajamčene člankom 28. Ustava, podnositelj je potkrijepio istim primjerima izjava i novinskih članaka, objavljenih u medijima, koji su navedeni u točki 457. ove odluke.
488. U ustavnoj je tužbi istaknuto da sud nije bio neovisan i nepristran zbog pritisaka izvršne vlasti i medija na njegov rad. Prigovori su usmjereni na povrede jamstva protiv izvanjskih pritisaka i dojma neovisnosti suda.
2) Ocjena Ustavnog suda
489. Mjerila prema kojima se prosuđuje, ovisno o okolnostima konkretnog slučaja, je li sud bio neovisan, kao što to zahtijeva članak 6. stavak 1. Konvencije, ESLJP je utvrdio u predmetu Campbell i Fell protiv Ujedinjenog Kraljevstva (presuda, 28. lipnja 1984., zahtjevi br. 7819/77 i 7878/77), navodeći:
»78. U određivanju može li se tijelo smatrati ‘neovisnim’ – osobito o izvršnoj vlasti i o strankama u predmetu (vidjeti, inter alia, presudu Le Compte, Van Leuven i De Meyere od 23. lipnja 1981., § 55.) – Sud mora uzeti u obzir način imenovanja njegovih članova i trajanje mandata njihove službe (ibid., § 57.), postojanje jamstava protiv izvanjskih pritisaka (vidjeti presudu Piersack od 1. listopada 1982., … § 27.) i pitanje ostavlja li tijelo dojam neovisnosti (vidjeti Delcourt, presuda 17. siječnja 1970., … § 31.)«
Neovisnost suda, prema tome, u prvom redu znači njegovu neovisnost o izvršnoj vlasti i strankama u postupku.
490. U predmetu Delcourt protiv Belgije (presuda, 17. siječnja 1970, zahtjev br. 2689/65) u vezi s pitanjem ostavlja li tijelo dojam neovisnosti, ESLJP je naveo:
»31. Prethodne okolnosti imaju određenu važnost i ne smiju se podcjenjivati. Ako se uzme u obzir temeljno načelo: ‘Ne samo da se pravda mora izvršavati, mora se i vidjeti da se izvršava.’, iz ovih okolnosti može proizaći sumnja u odnosu na pitanje zadovoljavajuće prirode sustava o kojem je riječ u sporu. Međutim, one »(te okolnosti – op. Ustavnog suda)« nisu dokazi o kršenju prava na pravično suđenje. Pažljivo promatrajući, Sud ne nalazi da bi okolnosti konkretnog slučaja bile u bilo kakvom konfliktu s ovim pravom.«
491. Budući da je podnositelj istovjetne prigovore podveo pod članak 28. Ustava i članak 6. stavak 2. Konvencije (presumpcija nedužnosti), te članak 29. stavak 1. Ustava i članak 6. stavak 1. Konvencije (nepristrani sud), Ustavni sud utvrđuje da su stajališta koja je naveo pri ocjeni podnositeljevih prigovora o navodnoj povredi presumpcije nedužnosti primjenjiva i na njegove prigovore o povredi prava na nepristrani sud.
S tim u vezi, upućuje na stajališta koja su iznesena u točkama od 465. do 468. obrazloženja ove odluke.
492. Na ovom je mjestu dostatno ponoviti da je odjek podnositeljeva slučaja u nacionalnom političkom i medijskom prostoru bio izrazito snažan i pretežito negativno intoniran, ali ne postoje ni najmanje naznake da bi sama atmosfera koja je stvorena u javnom prostoru imala utjecaja na nadležne sudove.
493. Za navodne pritiske izvršne vlasti na Vrhovni sud v. točke od 250. do 259. obrazloženja ove odluke.
494. Stoga su prigovori podnositelja o povredi njegova prava na nepristrani sud u smislu članka 29. stavka 1. Ustava i članka 6. stavka 1. Konvencije očito neosnovani.
B. POVREDE PRAVA OBRANE I PRAVA NA OBRANU U KAZNENOM POSTUPKU
495. Članak 29. stavak 