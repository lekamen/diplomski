 uključujući ciljeve vezane uz etiku
b) biti objektivan prilikom prikupljanja podataka i informacija, procjene i izvještavanja tijekom obavljanja poslova unutarnje revizije
c) prosudbe temeljiti na revizijskim dokazima, a pri davanju mišljenja i savjeta ne smije biti pod utjecajem drugih osoba
d) iskazati sve materijalne činjenice s kojima je upoznat, jer bi u protivnom moglo doći do nepotpunog i netočnog izvještavanja
e) sačuvati nepristranost i izbjegavati moguće sukobe interesa, ne primati darove i ne ostvariti druge koristi koje bi mogle utjecati na revizorsko mišljenje
f) obavijestiti rukovoditelja unutarnje revizije ili neposrednog rukovoditelja u slučaju postojanja potencijalnog sukoba interesa pri obavljanju poslova unutarnje revizije.
(3) Radi primjene načela povjerljivosti iz članka 7. ovoga Kodeksa unutarnji revizor treba postupati prema sljedećim pravilima:
a) oprezno postupati prilikom korištenja podataka i informacija s kojima je upoznat tijekom obavljanja poslova unutarnje revizije
b) podaci i informacije koje su prikupljene ili dostupne tijekom obavljanja poslova unutarnje revizije ne smije koristiti za osobnu korist ili na način koji nije u skladu s propisima ili kojim se ugrožava ostvarenje ciljeva institucije, uključujući ciljeve vezane uz etiku
c) u slučaju utvrđenih nepravilnosti ili sumnji na kazneno djelo koje bi, ako se na njih ne upozori, mogle imati za posljedicu prikrivanje nezakonitog djelovanja, postupati sukladno odredbama propisima kojima je uređen način postupanja i izvještavanja o nepravilnostima.
(4) Radi primjene načela stručnosti iz članka 8. ovoga Kodeksa unutarnji revizor treba postupati prema sljedećim pravilima:
a) primjenjivati stečeno znanje, vještine i iskustvo potrebno za obavljanje poslova unutarnje revizije
b) poslove unutarnje revizije obavljati u skladu s Međunarodnim okvirom profesionalnog djelovanja i propisima kojima se uređuje unutarnja revizija u javnom sektoru Republike Hrvatske
c) stručno se usavršavati i poboljšavati kvalitetu svoga rada.
IV. RJEŠAVANJE ETIČKIH PITANJA
Članak 10.
(1) Ako unutarnji revizor nije siguran je li određena aktivnost u obavljanju poslova unutarnje revizije u skladu s ovim Kodeksom obvezan je savjetovati se s ustrojstvenom jedinicom Ministarstva financija nadležnom za harmonizaciju aktivnosti razvoja sustava unutarnjih kontrola (u daljnjem tekstu: Središnja harmonizacijska jedinica), koja će na zahtjev dati mišljenje predstavlja li takvo postupanje kršenje načela i pravila ovoga Kodeksa.
(2) Unutarnji revizor koji uoči da njegov kolega krši načela i pravila utvrđena ovim Kodeksom, dužan ga je na to upozoriti.
(3) Ako se kršenje načela i pravila utvrđenih ovim Kodeksa ne može riješiti na kolegijalan i neformalan način, unutarnji revizor bit će pozvan na odgovornost u skladu s odredbama propisa kojima su uređena pravila ponašanja zaposlenika u instituciji u kojoj je zaposlen.
V. ZAVRŠNE ODREDBE
Članak 11.
Stupanjem na snagu ovoga Kodeksa prestaje važiti Kodeks strukovne etike unutarnjih revizora u javnom sektoru (»Narodne novine«, broj 18/08).
Članak 12.
Ovaj Kodeks stupa na snagu osmog dana od dana objave u »Narodnim novinama«.
Klasa: 131-02/16-01/01
Urbroj: 513-08-03-16-4
Zagreb, 25. travnja 2016.
Ministar financija dr. sc. Zdravko Marić, v. r.
