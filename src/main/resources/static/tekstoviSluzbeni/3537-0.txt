32 13.04.2016 Rješenje Ustavnog suda Republike Hrvatske broj: U-III-2806/2012 od 1. ožujka 2016.
USTAVNI SUD REPUBLIKE HRVATSKE
886
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Hrvatski zavod za mirovinsko osiguranje, Područna služba u Splitu, kojeg zastupa temeljem specijalne punomoći Dijana Grgin dipl. iur., na sjednici održanoj 1. ožujka 2016. donio je
RJEŠENJE
I. Ustavna tužba se odbacuje.
II. Ovo rješenje objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnio je Hrvatski zavod za mirovinsko osiguranje, Područna služba u Splitu (u daljnjem tekstu: podnositelj ili HZMO), zastupan po Dijani Grgin, dipl. iur.
Ustavna tužba podnesena je protiv presude i rješenja Vrhovnog suda Republike Hrvatske (u daljnjem tekstu: Vrhovni sud) broj: Rev-x 269/09-4 od 8. rujna 2011. (u daljnjem tekstu: osporena odluka) u dijelu rješenja kojim se odbacuje revizija podnositelja kao nedopuštena.
Osporenoj odluci Vrhovnog suda prethodila je presuda Županijskog suda u Splitu broj: Gž-1266/08 od 20. studenoga 2008. (u daljnjem tekstu: drugostupanjska presuda), kojom je preinačena presuda Općinskog suda u Splitu broj: I-P-1275/03 od 1. lipnja 2007. (u daljnjem tekstu: prvostupanjska presuda) na način da su u cijelosti usvojeni tužbeni zahtjevi tužitelja Ante Kriletića i Vere Kriletić.
1.1. Tužitelj Ante Kriletić od podnositelja je zatražio isplatu iznosa razlike mirovine u visini od 138.819,55 kuna, a tužiteljica Vera Kriletić isplatu iznosa razlike mirovine u visini od 81.248,73 kuna.
Potraživanja oboje tužitelja prema podnositelju ustavna tužbe kao tuženom zatražena su nakon što je Ustavni sud donio odluku broj: U-I-283/1997 od 12. svibnja 1998., koja je objavljena u »Narodnim novinama« broj 69/98.
II. PRIGOVORI PODNOSITELJA
2. Podnositelj u ustavnoj tužbi prigovara da su mu navedenim sudskim presudama povrijeđena ustavna prava zajamčena člancima 14. stavkom 2., 26. i 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.). Povrijeđenima smatra i članke 5. stavak 2., 117. stavak 3. i 118. stavak 1. Ustava.
U ustavnoj tužbi u bitnome navodi:
»(...)
Postupak nije pravično vođen, jer se u postupku – suprotno Ustavu – nije osigurala jednaka primjena zakona.
Ovo iz razloga jer se kod tužitelja pod 1) Kriletić Ante i tužiteljice pod 2) Kriletić Vere radi o istoj pravnoj stvari i istoj činjeničnoj i pravnoj osnovi, odnosno o identičnom pravnom sporu, a sud je drugačije odlučio, pa je time podnositelju tužbe povrijeđeno pravo na pravično suđenje zajamčeno u čl. 29. st. 1. Ustava.
(...)«
Ustavnom sudu predlaže usvajanje ustavne tužbe, ukidanje osporenog dijela (rješenja) odluke Vrhovnog suda, kao i odgovarajućeg dijela (točka II. izreke) drugostupanjske presude.
III. OCJENA USTAVNOG SUDA
3. Tijekom ustavnosudskog postupka utvrđeno je da je podnositelj javnopravna osoba (ustanova) koje je osnivač, u smislu mjerodavnih članaka sadržanih u Glavi VII. Zakona o mirovinskom osiguranju (»Narodne novine« broj 157/13., 33/15. i 93/15.) Republika Hrvatska. Sa svojim osnivačem, Republikom Hrvatskom, podnositelj je u obavljanju djelatnosti iz područja mirovinskog i socijalnog osiguranja kao javne službe organizacijski i funkcionalno usko povezan.
Presude koje se osporavaju ustavnom tužbom donesene su u parničnom postupku u kojem se odlučivalo o novčanim sredstvima koja su povezana s podnositeljevom javnopravnom zadaćom, a u kojem je podnositelj imao položaj tužene strane. Polazeći od ustaljene prakse Vrhovnog suda Republike Hrvatske, tužitelji u tom parničnom postupku nisu bili u identičnoj procesnoj poziciji.
4. Ustavni sud napominje da, unatoč tome što javnopravna tijela imaju opću pravnu sposobnost biti stranke u postupcima pred sudovima, to ne