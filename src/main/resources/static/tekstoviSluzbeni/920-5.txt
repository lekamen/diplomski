 derogacije odredbi drugih zakonskih propisa«, osobito članka 32. stavka 1. ZoEM-a i članka 37. stavaka 1. i 2. ZoHRT-a
Na navode predlagateljice u odnosu na osporeni članak 5. Pravila jasno se i argumentirano očitovao nadležni odbor Hrvatskog sabora. Stoga se već i iz samog očitovanja može zaključiti da ne postoje ustavnopravno opravdani razlozi za utvrđenje da članak 5. Pravila nije u suglasnosti s Ustavom i zakonom. Slijedom navedenog, Ustavnom sudu ne preostaje drugo nego ponoviti da su Pravila donesena na temelju članka 30. ZoIZHS-a, kao pravne osnove kojom su propisana opća pravila posebne promidžbe – izborne promidžbe, kao smjernice za donošenje Pravila. Proizlazi, stoga, da je njihova detaljnija razrada u zadanim zakonskim okvirima prepuštena Pravilima. U skladu s člankom 30. ZoIZHS-a obveza je svih nakladnika (na nacionalnoj razini) utvrditi oblike i vrijeme praćenja izborne promidžbe političkih stranaka i utvrditi ukupno vrijeme trajanja svih emisija pod jednakim uvjetima. Dakle, već iz sadržaja osporenog članka 30. ZoIZHS-a (citiranog u točki 6. obrazloženja ovog rješenja), nedvojbeno proizlazi da se na izbornu promidžbu, u odnosu na ukupno vrijeme svih emisija (stavak 3. članka 30. ZoIZHS-a), ne odnose odredbe drugih zakona (ZoEM-a i ZoHRT-a) kojima je uređena promidžba i trajanje promidžbenih poruka u druge, komercijalne svrhe. Prema tome, ni osporenim člankom 5. Pravila ne derogiraju se odredbe tih zakona.
U odnosu na navode predlagateljice da se osporeni članak 5. Pravila odnosi samo na nakladnike na nacionalnoj razini pa se time stavljaju u nejednak položaj ostali nakladnici (na regionalnoj i lokalnoj razini), Ustavni sud ističe da se zakonska odredba na temelju koje su donesena Pravila odnosi samo na elektroničke medije s nacionalnom koncesijom. Ustavni sud upućuje i na stajalište izraženo o tome u rješenju broj: U-II-3432/2003 od 11. srpnja 2007. (objavljeno na internetskim stranicama Ustavnog suda), kojim nije prihvaćen prijedlog za pokretanje postupka za ocjenu suglasnosti s Ustavom i zakonom glave II. odjeljka b. točke 1. i 2. Pravila o postupanju elektroničkih medija s nacionalnom koncesijom u Republici Hrvatskoj tijekom izborne promidžbe (»Narodne novine« broj 165/03.).
Uz navedeno, Ustavni sud primjećuje da se u ocjeni ustavnosti i zakonitosti drugog propisa donesenog za provedbu (određenog) zakona, ne ocjenjuje njegova suglasnost s drugim zakonima, već je li on donesen na temelju i u granicama ovlasti iz tog zakona.
10. Stoga je na temelju članka 43. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst) riješeno kao u izreci (točka I.).
11. Rješenje o objavi temelji se na članku 29. Ustavnog zakona o Ustavnom sudu Republike Hrvatske (točka II. izreke).
Broj: U-II-7673/2014
Zagreb, 14. travnja 2015.
Predsjednica dr. sc. Jasna Omejec, v. r.
