18 26.02.2016 Presuda Upravnog suda u Zagrebu broj: UsI-288/14-6 od 4. veljače 2016.
UPRAVNI SUD U ZAGREBU
494
PRESUDA
Upravni sud u Zagrebu, po sucu toga suda Hrvoju Miladinu, te Ines Mateša, zapisničarki, u upravnom sporu tužitelja Ilije Tadića iz Zagreba, Zajčeva 10, protiv tuženika Hrvatske regulatorne agencije za mrežne djelatnosti (ranije: Hrvatska agencija za poštu i elektroničke komunikacije), Zagreb, Roberta Frangeša Mihanovića 9, uz sudjelovanje zainteresirane osobe TELE 2 d.o.o., Zagreb, Ulica grada Vukovara 269D, radi spora između korisnika i operatera, 4. veljače 2016.,
presudio je
I. Odbija se tužbeni zahtjev za poništavanje odluke Hrvatske agencije za poštu i elektroničke komunikacije, klasa: UP/I-344-08/11-01/893, urbroj: 376-05/NJ-12-6 (DB) od 15. lipnja 2012.
II. Ova presuda objavit će se u »Narodnim novinama«.
Obrazloženje
Odlukom Hrvatske agencije za poštu i elektroničke komunikacije, klasa: UP/I-344-08/11-01/893, urbroj: 376-05/NJ-12-6 (DB) od 15. lipnja 2012. godine odbijen je zahtjev tužitelja u kojem u bitnome prigovara na iznose računa za mjesec studeni i prosinac 2010. te siječanj 2011. i zahtijeva raskid pretplatničkog odnosa bez naplate naknade zbog prijevremenog raskida.
Tužitelj osporava zakonitost rješenja tuženika te u tužbi ističe da je prilikom sklapanja ugovora sa TELE 2 dobio krive informacije od službenika, te da mu nije rečeno da plaća naknadu za korištenje frekvencije, te da se isti iznos i iznos pretplate uvećava za PDV. Navodi kako računi za predmetnu tarifu nisu bili kodirani, radi čega je prilikom plaćanja istih u Konzumu, morao dodatno plaćati 5 kuna po računu. Iz tužbenih navoda proizlazi da tužitelj predlaže Sudu da poništi osporavano rješenje tuženika.
Tuženik se u odgovoru na tužbu usprotivio navodima tužitelja, te ističe kako su tijekom postupka utvrđene sve činjenice od važnosti za donošenje odluke, te ukazuje kako je točkom 4. Uvjeta korištenja »Knock-out« tarife za TELE 2 pretplatnike, propisano da se iznos minimalne mjesečne potrošnje može u potpunosti iskoristiti za pozive prema svim mrežama u Hrvatskoj, uspostavu poziva, SMS i MMS poruke, prijenos podataka i međunarodne pozive, a ne uključuje roaming, SMS parking te ostale usluge s dodanom vrijednosti. Isto tako minimalna mjesečna potrošnja tarifnog modela »Knock-out« ne uključuje naknadu za uporabu radijske frekvencije koja se naplaćuje zasebno. Naglašava kako je razgovor s djelatnikom operatera informativnog karaktera, te da uvjeti korištenja tarife »Knock-out« za TELE 2 pretplatnike sadrže točne informacije o usluzi. U odnosu na navode tužitelja da mu je djelatnik dao netočne informacije kod davanja usluge ističe kako je tužitelj imao pravo u slučaju prijevare izvršiti prijavu kaznenog djela Državnom odvjetništvu. U odnosu na navode tužitelja o naplati radijske frekvencije napominje kako je Pravilnikom o plaćanju naknada za pravo uporabe adresa, brojeva i radio frekvencijskog spektra (Pravilnik) propisano da visina naknade za svaku pokretnu radijsku postaju u javnoj pokretnoj komunikacijskoj mreži druge i treće generacije u pretplatničkom sustavu plaćanja iznosi 120,00 kuna godišnje. Navodi kako svaki mobilni uređaj predstavlja radijsku postaju, te je korištenje radijskog frekvencijskog spektra neophodno da bi se uopće mogla pružiti usluga mobilnim mrežama. U odnosu na ostale prigovore tužitelja ukazuje kako je Općim uvjetima poslovanja TELE 2 detaljno opisano privremeno i trajno isključenje pretplatničke terminalne opreme, naknade za raskid ugovora te postupci i rokovi podnošenja prigovora na pojedinačne račune, te da se tužitelj bio dužan upoznati sa istim Općim uvjetima poslovanja budući da isti predstavljaju dio pretplatničkog ugovora na kojeg je svojom voljom pristao. Ističe da u konkretnom slučaju nije postojala pravna osnova da operater otpiše naknadu za raskid ugovora prema pretplatniku te da je tuženik na ispravan način primijenio odredbe zakona i pravilnika i donio odluku u okviru svojih nadležnosti propisanim