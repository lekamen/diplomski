 132/06., 26/07., 73/08., 25/12., 147/14. i 100/15.), a kojom su, kao vlastiti izvori prihoda općina i gradova, pored ostalog navedeni prihodi od vlastite imovine u smislu članka 68. stavka 3. točke 1., 2., 3. i 4. Zakona o lokalnoj i područnoj (regionalnoj) samoupravi, prihodi od stvari u njezinom vlasništvu i imovinskih prava, naknade za uporabu javnih, općinskih ili gradskih površina i drugi prihodi utvrđeni posebnim zakonom. Stoga je prilikom donošenja Odluke u potpunosti apstrahirana činjenica da Grad Vodnjan – Dignano (dalje: Grad), sukladno citiranom Zakonu, ima pravo naplaćivati predmetnu naknadu samo za reklamne predmete koji se nalaze na gradskoj ili javnoj površini, a nikako za one koji se nalaze na površinama u privatnom vlasništvu. Odredbe članka 6. i 29. Odluke podnositelj smatra protivnim i člancima 3. i 19. Zakona o komunalnom gospodarstvu (»Narodne novine, broj: 36/95., 70/97., 128/99., 57/00., 129/00., 59/01., 82/04., 178/04., 38/09., 79/09., 153/09., 49/11., 84/11., 90/11., 144/12., 94/13., 153/13. i 147/14.), kojima je propisano što se smatra komunalnom djelatnošću te izvori prihoda kojima se financira obavljanje komunalne djelatnosti, nakon čega zaključuje kako je donositelj općeg akta, u vidu naknade za reklamne predmete i natpise, još jednom pokušao naplatiti komunalnu naknadu, iako tim Zakonom nigdje nije propisana obveza poslovnih subjekata da plaćaju naknade za reklamne panoe, bilo da se nalaze na javnoj površini ili površini u privatnom vlasništvu. Osporene odredbe Odluke protivne su i članku 8. Zakona o vlasništvu i drugim stvarnim pravima (»Narodne novine«, broj 91/96., 68/98., 137/99., 22/00., 73/00., 114/01., 79/06., 141/06., 146/08., 38/09., 153/09., 143/12. i 152/14. – dalje: Zakon o vlasništvu), prema kojoj, pored ostalog, koristi pripadaju onome kome pripada i stvar ili pravo koje ih donosi, osim ako na posebnom pravnom temelju ne pripadaju kome drugome. Naime, donositelj općeg akta zanemaruje da se veliki broj reklamnih predmeta nalazi na zemljištu u privatnom vlasništvu i da predstavljaju korist vlasnika privatnih nekretnina, a nikako Grada, slijedom čega Grad predmetnu naknadu može naplaćivati samo za reklamne predmete koji se nalaze na nekretninama u njegovom vlasništvu, odnosno na javnim površinama. Nadalje, osporene odredbe Odluke smatra protivnim i članku 68. stavku 3. točki 1. Zakona o lokalnoj i područnoj (regionalnoj) samoupravi (»Narodne novine«, broj 33/01., 60/01. – vjerodostojno tumačenje, 129/05., 109/07., 125/08., 36/09., 150/11., 144/12. i 19/13. – pročišćeni tekst), zaključujući kako naknada za reklamne predmete i natpise na području Grada uopće ne predstavlja naknadu te se ne bi smjela tako nazivati, niti ista može predstavljati prihod jedinice lokalne i područne (regionalne) samouprave, dodajući da je reklamne predmete postavio i održavao o svom trošku te za iste plaća naknadu vlasnicima privatnog zemljišta na kojem se predmetni reklamni panoi nesporno nalaze. Nastavno u zahtjevu podnositelj se poziva i na odredbe Ustava Republike Hrvatske (»Narodne novine«, broj 56/90., 135/97., 113/00., 28/01., 76/10. i 5/14.), zaključujući da je osporenim odredbama izravno ograničena njegova poduzetnička sloboda i s tim u vezi stečena prava, te da mu se rješenjem javnopravnog tijela jednostrano i bezrazložno nameće obveza plaćanja naknade za reklamne predmete, a koju naknadu podnositelj već plaća temeljem ugovora sklopljenih s privatnim vlasnicima, što ga dovodi u znatno nepovoljniji položaj na već ionako kompetitivnom tržištu. Navodeći i druge razloge, kojima obrazlaže da su osporene odredbe Odluke protivne i Odluci o komunalnom redu (»Službene novine Grada Vodnjana– Dignano«, broj: 3/03. i 1/08.), a kojom je plaćanje naknade za reklamne predmete predviđeno samo za reklamne plakate postavljene na javnim površinama i površinama u vlasništvu Grada, podnositelj i po toj osnovi nalazi osporene odredbe nezakonitima. Slijedom izloženog, podnositelj predlaže ovom Sudu da njegov zahtjev usvoji