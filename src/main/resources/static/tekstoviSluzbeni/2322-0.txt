122 06.11.2015 Pravilnik o stegovnoj odgovornosti
MINISTARSTVO OBRANE
2323
Na temelju članka 184. stavka 2. Zakona o službi u Oružanim snagama Republike Hrvatske (»Narodne novine«, br. 73/2013 i 75/2015) donosim
PRAVILNIK
O STEGOVNOJ ODGOVORNOSTI
I. TEMELJNE ODREDBE
Članak 1.
(1) Ovim Pravilnikom propisuje se postupak za utvrđivanje stegovne odgovornosti vojnih osoba.
(2) Nadređene osobe i Vojnostegovni sud utvrđuju stegovnu odgovornost vojnih osoba u skladu sa Zakonom o službi u Oružanim snagama Republike Hrvatske (u daljnjem tekstu Zakon) i ovim Pravilnikom.
(3) Iznimno od stavka 2. ovoga članka, postupak utvrđivanja stegovne odgovornosti što se tiče kršenja vojne stege podređenoga koje je počinjeno prema nadređenoj osobi, pokreće osoba neposredno nadređena osobi prema kojoj je kršenje vojne stege počinjeno.
(4) Predsjednik Vojnostegovnog suda, voditelji službi, njima ravni ili viši rukovoditelji i čelnici samostalnih ustrojstvenih jedinica Ministarstva obrane mogu voditi stegovni postupak za stegovne pogreške protiv vojnih osoba raspoređenih na rad u njihovim ustrojstvenim jedinicama te pokreću stegovni postupak za stegovne prijestupe protiv vojnih osoba raspoređenih na rad u njihovim ustrojstvenim jedinicama.
(5) Vojna osoba koja vodi stegovni postupak zbog stegovne pogreške ne može imati niži osobni čin od stranke, a u postupku pred Vojnostegovnim sudom najmanje jedan član sudskog vijeća mora imati jednaku ili višu razinu čina od stranke protiv koje se vodi postupak.
Članak 2.
Stranke u smislu ovoga Pravilnika su:
1. u postupku za stegovnu pogrešku – vojna osoba protiv koje se vodi postupak
2. u postupku za stegovni prijestup – vojna osoba protiv koje se vodi postupak i podnositelj stegovne prijave.
Članak 3.
Nadređena osoba koja ima saznanja o kršenju vojne stege, dužna je poduzeti sve potrebne mjere radi osiguranja dokaza i utvrđivanja činjeničnog stanja.
Članak 4.
(1) Postupak utvrđivanja stegovne odgovornosti je hitan i javan.
(2) Javnost se može isključiti ako to zahtijeva potreba čuvanja klasificiranih podataka i u drugim zakonom utvrđenim slučajevima.
Članak 5.
(1) Razgledavanje spisa predmeta i umnožavanje akata iz spisa odobrava osoba koja vodi stegovni postupak.
(2) Ako spis predmeta sadrži akte označene određenim stupnjem tajnosti, nadležna osoba odobrit će uvid u spis pod nadzorom i osobu koja spis razgleda upozoriti da je dužna držati tajnom činjenice i podatke koje spis sadrži.
(3) U slučajevima iz stavka 2. ovoga članka nadležna osoba može zabraniti prepisivanje ili umnožavanje akata iz spisa.
(4) O svakom razgledavanju, umnožavanju i prepisivanju akata iz stegovnog spisa i o upozorenju iz stavka 2. ovoga članka nadležna osoba sastavlja službenu zabilješku koja se ulaže u spis.
Članak 6.
(1) Zapovjednik privremenog vojnog sastava (namjenski organizirane snage) u vezi s pokretanjem stegovnog postupka i izricanja stegovnih mjera ima ovlast zapovjednika koji je osnovao privremeni vojni sastav.
(2) Zapovjednik iz stavka 1. ovoga članka o pokretanju stegovnog postupka odnosno o izricanju stegovne mjere izvijestit će zapovjednika postrojbe, ustanove odnosno zapovjedništva u koje je stranka raspoređena na službu.
Članak 7.
Obnašatelj dužnosti ima pravo pokretanja i vođenja stegovnog postupka te izricanja stegovnih mjera u skladu s dužnosti koju privremeno obnaša.
Članak 8.
(1) U Hrvatskoj ratnoj mornarici časnici koji se nalaze na određenim ustrojbenim mjestima, što se tiče pokretanja i vođenja stegovnog postupka te izricanja stegovnih mjera imaju sljedeće ovlasti:
1. ovlast zapovjednika satnije – zapovjednik broda Oružanih snaga Republike Hrvatske (u daljnjem tekstu Oružane snage), zamjenik zapovjednika broda Oružanih snaga ili voditelj brodskog odreda za čije je ustrojbeno mjesto predviđen čin poručnika bojnog broda odnosno satnika
2. ovlast zapovjednika bojne – zapovjednik plovne postrojbe, zapovjednik ili zamjenik zapovjednika broda Oružanih snaga za čije je ustrojbeno mjesto predviđen čin kapetana korvete ili