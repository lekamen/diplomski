 379. st. 1. toč. 2. ZKP/97. Na taj je način utvrđeno da je zbog činjenice da je u međuvremenu 01. siječnja 2013. stupio na snagu Kazneni zakon (‘Narodne novine’ br. 125/11 i 144/12, dalje: KZ/11) prvostupanjski sud na štetu optuženika povrijedio kazneni zakon jer je u smislu odredbe čl. 368. toč. 4. primijenio zakon koji se nije mogao primijeniti. Naime, sud prvog stupnja je proglasio krivim optuženika zbog počinjenja kaznenog djela zloupotrebe položaja i ovlasti iz čl. 215. st. 4. KZRH koji kao kvalifikatorno obilježje djela zloupotrebe položaja i ovlasti propisuje iznos pribavljene imovinske koristi koji premašuje dvadesetsedam tisuća petsto kuna i propisuje raspon kazne zatvora u trajanju od jedne do deset godina. U vrijeme presuđenja (28. veljače 2013.) je na snazi bio KZ/11 koji u odnosu na predmetno kazneno djelo iz čl. 215. st. 4. u vezi st. 3. i st.. 1. KZRH i utvrđeno činjenično stanje iz izreke pobijane presude sadrži pravni kontinuitet, u smislu odredbe čl. 3. st. 3. KZ/11, u odredbi čl. 291. st. 2. KZ/11. Međutim, u navedenoj odredbi iz st. 2. citiranog propisa kao kvalifikatorno obilježje se navodi znatna imovinska korist ili je prouzročena znatna šteta, a koje je zakonsko obilježje sa neodređenim vrijednostima prema pravnom shvaćanju kaznenog odjela Vrhovnog suda Republike Hrvatske od 27. prosinca 2012. utvrđeno u iznosu koji premašuje iznos od 60.000,00 kn. Prema tome, povišen je imovinski cenzus koji djelo čini kvalificiranim i stoga je novi KZ/11 blaži, bez obzira što je za kazneno djelo iz čl. 291. st. 2. KZ/11 zapriječena kazna zavora u trajanju od jedne do dvanaest godina zatvora, obzirom da kazna, prema pravnom shvaćanju Vrhovnog suda Republike Hrvatske, ne može premašiti najvišu kaznu iz čl. 215. st. 4. KZ R.
Naime, da bi počinitelj po novom KZ/11 ostvario sva obilježja ovog kvalificiranog oblika kaznenog djela iz čl. 291. st. 2. KZ/11 potrebno je da si pribavi imovinsku korist koja dvostruko viša nego prije, dok pribavljanje koristi do tog iznosa predstavlja samo osnovni oblik kaznenog djela. Dakle, po KZRH se u zonu ovog kvalificiranog djela ulazilo već ako je korist bila veća od 27.500,00 kn, a po KZ/11 je potrebno da se radi o iznosu većem od 60.000,00 kn. Iako je u konkretnom slučaju u pitanju iznos od 100.000,00 kn koji i po novom KZ/11 djelo čini kvalificiranim, ipak je novi propis blaži s aspekta stupnja pogibeljnosti, jer se prema KZRH radi o koristi koja višestruko nadilazi propisani cenzus od 27.500,00 kn što djelo čini objektivno težim i pogibeljnijim, dok je prema KZ/11 u pitanju korist koja nije niti dvostruko veća od zakonskog obilježja od 60.000,00 kn što može biti značajno kod odlučivanja o adekvatnoj kaznenoj sankciji.
Kraj takvog stanja stvari ovaj je drugostupanjski sud na temelju čl. 390. st. 1. ZKP/97 preinačio pobijanu presudu u pravnoj oznaci djela te je predmetno kazneno djelo kvalificirao kao kazneno djelo iz čl. 291. st. 2. KZ/11 i stoga je presuđeno kao u toč. I. izreke ove presude.«
55.3. Konačno, iz presude i rješenja broj: I Kž 345/12-6 od 10. prosinca 2014., u kojoj je Vrhovni sud primijenio »imovinski cenzus« od 60.000,00 kuna, razvidan je praktični učinak tog »cenzusa« na (ne)mogućnost kaznenog progona u okolnostima kad o visini stvarno pribavljene imovinske koristi ovisi nastup zastare (v. i presudu Vrhovnog suda broj: I Kž 72/06-5 od 22. siječnja 2008., koja se prikazuje u točki 57.1.). U presudi od 10. prosinca 2014. između ostaloga je navedeno:
»Međutim, ispitujući i u ovom dijelu pobijanu presudu po službenoj dužnosti na temelju čl. 379. st. 1. toč. 2. KZ/97 ovaj je drugostupanjski sud utvrdio da je nastupila zastara kaznenog progona, ali iz slijedećih razloga.
Naime, kako je nakon donošenja pobijane presude, u međuvremenu stupio na snagu KZ/11, te činjenice da je kazneni odjel Vrhovnog suda Republike Hrvatske na sjednici od 27. prosinca 2012. utvrdio da zakonsko obilježje koje se definira neodređenim vrijednostima ‘znatna imovinska korist’ odnosno ‘znatna šteta’ iz