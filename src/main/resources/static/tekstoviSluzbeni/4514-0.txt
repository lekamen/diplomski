85 23.09.2016 Pravilnik o obrascima i zbirkama podataka u postupku odobrenja međunarodne i privremene zaštite
MINISTARSTVO UNUTARNJIH POSLOVA
1863
Na temelju članka 93. stavka 1. točke 5. Zakona o međunarodnoj i privremenoj zaštiti (»Narodne novine« br. 70/15), ministar unutarnjih poslova donosi
PRAVILNIK
O OBRASCIMA I ZBIRKAMA PODATAKA U POSTUPKU ODOBRENJA MEĐUNARODNE I PRIVREMENE ZAŠTITE
Predmet Pravilnika
Članak 1.
Ovim Pravilnikom propisuje se sadržaj i izgled:
1. potvrde o izraženoj namjeri za podnošenje zahtjeva za međunarodnu zaštitu (u daljnjem tekstu: potvrda o registraciji),
2. potvrde o privremenom zadržavanju putnih ili drugih identifikacijskih isprava,
3. potvrde o pravu na rad tražitelja međunarodne zaštite,
4. potvrde o obvezi napuštanja Europskog gospodarskog prostora (u daljnjem tekstu: EGP-a),
5. potvrde o odobrenoj međunarodnoj zaštiti,
6. potvrde o nerazmatranju osnovanosti zahtjeva,
7. iskaznice tražitelja međunarodne zaštite (u daljnjem tekstu: iskaznice tražitelja),
8. zahtjeva i dozvole boravka azilanta i stranca pod supsidijarnom zaštitom,
9. zahtjeva i putne isprave za azilanta izdane sukladno Konvenciji o statusu izbjeglica od 28. srpnja 1951. godine (u daljnjem tekstu: putovnica),
10. putnog lista (laissez-passer) u svrhu primopredaje odgovornoj državi članici,
11. iskaznice stranca pod privremenom zaštitom,
12. dozvole za preseljenje stranca pod privremenom zaštitom iz jedne države u drugu,
kao i način vođenja zbirki podataka o tražiteljima međunarodne zaštite (u daljnjem tekstu: tražiteljima), azilantima, strancima pod supsidijarnom zaštitom i strancima pod privremenom zaštitom, iskaznicama tražitelja, dozvolama boravka azilanata i stranaca pod supsidijarnom zaštitom, iskaznicama stranaca pod privremenom zaštitom, putnim ispravama za azilante, privremeno zadržanim putnim i drugim ispravama, prijavi ili odjavi prebivališta azilanta i stranca pod supsidijarnom zaštitom te prijavi ili odjavi boravišta tražitelja i stranca pod privremenom zaštitom te uzetim otiscima prstiju i fotografijama tražitelja i stranaca pod privremenom zaštitom.
Članak 2.
Ovim se Pravilnikom u pravni poredak Republike Hrvatske prenose odredbe Direktive Vijeća 2001/55/EZ od 20. srpnja 2001. o minimalnim standardima za dodjelu privremene zaštite u slučaju masovnog priljeva raseljenih osoba te o mjerama za promicanje uravnoteženih napora država članica pri prihvatu i snošenju posljedica prihvata tih osoba (SL L 212. 7. 8. 2001.).
Potvrda o registraciji
Članak 3.
(1) Državljaninu treće zemlje ili osobi bez državljanstva koja izrazi namjeru za podnošenje zahtjeva za međunarodnu zaštitu (u daljnjem tekstu: namjera) sukladno članku 33. Zakona o međunarodnoj i privremenoj zaštiti, izdat će se potvrda o registraciji te će se sastaviti službena bilješka.
(2) Potvrda o registraciji sadrži prostor za upis nadležnog tijela koje izdaje potvrdu, datuma izdavanja, imena i prezimena državljanina treće zemlje ili osobe bez državljanstva, datuma rođenja, mjesta i države rođenja, državljanstva, spola, mjesta, adrese i roka u kojem se državljanin treće zemlje ili osoba bez državljanstva dužna javiti u Prihvatilište za tražitelje azila (u daljnjem tekstu: Prihvatilište) radi podnošenja zahtjeva za međunarodnu zaštitu (u daljnjem tekstu: zahtjev), potpisa službene osobe i pečata.
(3) Potvrda o registraciji dokazuje da je državljanin treće zemlje ili osoba bez državljanstva registrirana u Informacijskom sustavu Ministarstva unutarnjih poslova (u daljnjem tekstu: Informacijski sustav) kao tražitelj u Republici Hrvatskoj.
(4) Potvrdu o registraciji izdaje nadležna policijska uprava odnosno policijska postaja i prihvatni centar za strance koji je registrirao državljanina treće zemlje ili osobu bez državljanstva kao tražitelja u Informacijskom sustavu.
(5) Iznimno od stavka 4. ovog članka, potvrdu o registraciji može izdati Prihvatilište ako je registriralo državljanina treće zemlje ili osobu bez državljanstva kao tražitelja u Informacijskom sustavu.
(6)