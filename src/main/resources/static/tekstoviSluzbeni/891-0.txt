44 22.04.2015 Odluka Agencije za elektroničke medije, klasa: 612-12/15-02/0001, urbroj: 567-02/01-15-08 od 9. travnja 2015.
AGENCIJA ZA ELEKTRONIČKE MEDIJE
892
Vijeće za elektroničke medije, u sastavu Mirjana Rakić, predsjednica Vijeća, Damir Hajduk, zamjenik predsjednice Vijeća te Suzana Kunac, Alemka Lisinski, Gordana Simonović i Robert Tomljenović, članovi Vijeća, na temelju odredbe članka 69. stavka 1. postavka 1. i članka 70. stavka 1. Zakona o elektroničkim medijima (»Narodne novine«, broj 153/09, 84/11, 94/13 i 136/13) te članka 17. Poslovnika o radu Vijeća za elektroničke medije, nakon provedenog postupka nadmetanja sukladno Obavijesti o namjeri davanja koncesija za obavljanje djelatnosti pružanja medijskih usluga televizije i radija br. 1/15, klasa: 612-12/15-02/0001, urbroj: 567-06-15-01, »Narodne novine« broj 13/15 i utvrđivanja uvjeta za davanje koncesije, na 19-15 sjednici održanoj 9. travnja 2015., donijelo je
ODLUKU
I. Poništava se dio Obavijesti o namjeri davanja koncesija za obavljanje djelatnosti pružanja medijskih usluga radija br. 1/15 od 29. siječnja 2015., klasa: 612-12/15-02/0001, urbroj: 567-06-15-01 objavljena u »Narodnim novinama« broj 13 od 4. veljače 2015. godine – Tablica 2. DJELATNOST RADIJA – OPĆI PROGRAM – točka 2. grad Pakrac (G-PK); 91,9 MHz
II. Ova odluka stupa na snagu danom donošenja i objavit će se u »Narodnim novinama«.
Obrazloženje
Na temelju članka 73. Zakona o elektroničkim medijima (»Narodne novine« broj 153/09, 84/11, 94/13 i 136/13 – dalje: ZEM), Pravilnika o sadržaju i postupku obavijesti o namjeri davanja koncesija za obavljanje djelatnosti pružanja medijskih usluga televizije i radija (»Narodne novine« broj 131/13), te provedenih pripremnih radnji za davanje koncesija te tehničke podloge koju je utvrdila Hrvatska regulatorna agencija za mrežne djelatnosti (HAKOM), Vijeće za elektroničke medije je objavilo Obavijest o namjeri davanja koncesija za obavljanje djelatnosti pružanja medijskih usluga televizije i radija br. 1/15 od 29 siječnja 2015., klasa: 612-12/15-02/0001, urbroj: 567-06-15-01 objavljenu u »Narodnim novinama« broj 13 od 4. veljače 2015. godine koji je obuhvaćao u Tablici 2. DJELATNOST RADIJA – OPĆI PROGRAM – točku 2. grad Pakrac (G-PK); 91,9 MHz.
U roku za dostavu ponuda jedina pristigla ponuda za predmetno područje bila je ona udruge Srpski demokratski forum iz Zagreba.
Utvrđeno je kako ponuda udruge Srpski demokratski forum iz Zagreba udovoljava svim formalnim uvjetima sukladno Obavijesti o namjeri davanja koncesija za obavljanje djelatnosti pružanja medijskih usluga televizije i radija br. 01/15.
Utvrđeno je da nema pravnih i stvarnih zapreka za glasovanje te se pristupilo tajnom glasovanju o ponudi koristeći glasačke listiće.
Na temelju prebrojanih glasova utvrđeno je ponuda nije dobila Zakonom propisanu većinu glasova svih članova Vijeća.
Člankom 70. stavkom 1. Zakona o elektroničkim medijima propisano je da Vijeće donosi odluke većinom glasova svih članova Vijeća, a način i postupak donošenja odluke o odabiru najpovoljnijeg ponuditelja i oduzimanju koncesije Vijeće utvrđuje svojim poslovnikom. Odluka Vijeća o odabiru najpovoljnijeg ponuditelja i oduzimanju koncesije objavljuje se u »Narodnim novinama«.
Poslovnikom o radu Vijeća propisano je da se odluke po javnim natječajima donose većinom od četiri glasa, a ukoliko se odluka ne donese potrebnom većinom taj dio natječaja se poništava.
Slijedom svega iznesenoga odlučeno je kao u dispozitivu.
UPUTA O PRAVNOM LIJEKU
Protiv ove odluke nije dopuštena žalba, ali se može pokrenuti upravni spor pred nadležnim Upravnim sudom u roku od 30 dana od dana primitka odluke. Tužba se predaje ili šalje neposredno Upravnom sudu, a može se podnijeti i na zapisnik kod redovnog suda nadležnog za obavljanje pravne pomoći.
Klasa: 612-12/15-02/0001
Urbroj: 567-02/01-15-08
Zagreb, 9. travnja 2015.
AGENCIJA ZA ELEKTRONIČKE MEDIJE
Vijeće za elektroničke medije Mirjana Rakić, v. r.
