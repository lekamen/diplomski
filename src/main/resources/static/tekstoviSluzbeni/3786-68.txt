 društvu za upravljanje trajan uvid u pozicije UCITS fonda pohranjene kod depozitara.
(3) Depozitar je dužan izvještavati društvo za upravljanje o korporativnim akcijama vezanim za imovinu UCITS fonda koja mu je povjerena na pohranu i izvršavati njegove naloge koji iz toga proizlaze.
Ponovno korištenje imovine UCITS fonda
Članak 222.
(1) Depozitar i treća osoba iz članka 224. ovoga Zakona ne smiju ponovno koristiti imovinu UCITS fonda iz članka 221. stavka 1. točke 1. ovoga Zakona koja je pohranjena na skrbništvo za obavljanje transakcija za vlastiti račun ili za ostvarivanje bilo kakve koristi za sebe, svoje osnivače, radnike ili u bilo koju drugu svrhu, osim u korist UCITS fonda i njegovih ulagatelja. Ponovno korištenje imovine odnosi se na bilo koju transakciju imovinom koja je pohranjena na skrbništvo, uključujući prijenos, zalog, prodaju i zajam imovine.
(2) Imovina UCITS fonda koja je pohranjena na skrbništvo kod depozitara ili treće osobe iz članka 224. ovoga Zakona može se ponovno koristiti samo:
a) kada se ponovno korištenje imovine provodi za račun UCITS fonda
b) kada depozitar izvršava upute društva za upravljanje za račun UCITS fonda
c) kada se ponovno korištenje imovine provodi s namjerom učinkovitog upravljanja imovinom UCITS fonda i u interesu njegovih ulagatelja i
d) kada je transakcija osigurana visokokvalitetnim i likvidnim kolateralom koji UCITS fond prima na temelju ugovora o financijskom kolateralu s prijenosom prava vlasništva.
(3) Tržišna vrijednost kolaterala iz stavka 2. točke d) ovoga članka u svakom trenutku mora biti najmanje jednaka tržišnoj vrijednosti imovine UCITS fonda koja se ponovno koristi, uvećanoj za premiju.
Vođenje imovine UCITS fonda
Članak 223.
(1) Imovinu UCITS fonda depozitar čuva i vodi tako da se u svakom trenutku može jasno odrediti i razlučiti imovina koja pripada UCITS fondu od imovine depozitara i ostalih klijenata depozitara.
(2) Kada je depozitaru povjerena na pohranu imovina UCITS fonda, dužan je primjenjivati odgovarajuće mjere kako bi se zaštitila prava vlasništva i druga prava UCITS fonda, osobito u slučaju nesolventnosti društva za upravljanje i depozitara.
(3) U slučaju nesolventnosti depozitara ili treće osobe iz članka 224. ovoga Zakona, na koju je depozitar delegirao skrbništvo, imovina UCITS fonda koja je pohranjena na skrbništvo ne ulazi u stečajnu ili likvidacijsku masu depozitara ili treće osobe niti može biti predmetom ovrhe u vezi s potraživanjem prema depozitaru ili trećoj osobi.
POGLAVLJE III. DELEGIRANJE POSLOVA DEPOZITARA NA TREĆE OSOBE
Članak 224.
(1) Depozitar ne smije delegirati trećim osobama poslove iz članaka 219. i 220. ovoga Zakona.
(2) Depozitar trećim osobama može delegirati samo poslove iz članka 221. stavka 1. ovoga Zakona, i to ako su ispunjeni sljedeći uvjeti:
1. poslovi se ne delegiraju kako bi se izbjegle obveze i zahtjevi predviđeni ovim Zakonom
2. delegiranje se provodi iz objektivnih razloga i isključivo s namjerom povećanja učinkovitosti obavljanja tih poslova i dužnosti
3. depozitar može dokazati da je u izboru i imenovanju treće osobe kojoj namjerava delegirati dio svojih poslova primijenio dužnu pažnju i da će u svako doba dužnom pažnjom i učinkovito nadzirati obavljanje delegiranih poslova i
4. depozitar može dokazati da treća osoba ispunjava i da će za cijelo vrijeme trajanja ugovora o delegiranju kontinuirano ispunjavati sljedeće uvjete:
a) ima uređeno unutarnje ustrojstvo te stručna znanja potrebna i primjerena prirodi i složenosti imovine UCITS fonda koja mu je povjerena na pohranu
b) u odnosu na delegiranje poslova skrbništva iz članka 221. stavka 1. točke 1. ovoga Zakona radi se o osobi:
i. koja podliježe bonitetnom nadzoru i nadzoru prema odredbama mjerodavnog prava (uključujući zahtjeve o adekvatnosti kapitala) i
ii. nad kojom se redovito periodički provodi neovisna vanjska revizija kako bi se osiguralo i potvrdilo da je osoba u posjedu i ima nadzor nad financijskim instrumentima koji su joj povjereni na skrbništvo.
c) odvaja