 135/97., 113/00., 28/01., 76/10. i 5/14.), navodeći da je riječ o »očitim propustima sudova, koji su odbili sve tužbene zahtjeve podnositelja«.
Pri tome smatra da osporene presude nisu dostatno obrazložene jer sudovi nisu naveli razloge za svoja stajališta i zaključke. Podnositelj otklanja da bi zloupotrijebio bolovanje i poziva se na stajalište prvostupanjskog suda, navodeći da je sportaš koji je navikao na napore te da mu pojavljivanje na predizbornim skupovima nije predstavljalo napor. Napominje da uslijed velikog broja medicinskih pregleda i duljine čekanja na iste nije mogao obavljati svoj redovni posao, stoga u konkretnom slučaju nije postojao opravdan razlog za izvanredni otkaz ugovora o radu.
Podnositelj smatra da su mu presudama Vrhovnog suda i Županijskog suda u Rijeci povrijeđena prava zajamčena člancima 14. stavkom 2., 29. stavkom 1., 38. i 54. stavkom 1. (55. stavkom 1.) Ustava te člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99., 8/99., 14/02. i 1/06.). Predložio je ukidanje presude Vrhovnog suda i drugostupanjske presude te vraćanje predmeta tom sudu na ponovni postupak.
IV. OCJENA USTAVNOG SUDA
5. Prigovori koje je podnositelj istaknuo u ustavnoj tužbi otvaraju pitanje povrede prava na rad zajamčenog člankom 54. stavkom 1. Ustava koji glasi:
»Članak 54.
Svatko ima pravo na rad i slobodu rada.
(...)«
5.1. Prema ustaljenom stajalištu Ustavnog suda, pod pravom na rad podrazumijeva se i pravo pojedinca da mu radni odnos ne prestane na način suprotan od onog utvrđenog mjerodavnim zakonom. Sadržaj ovog prava jest i pružanje zaštite zakonom utvrđenih prava građana koja iz njihovog rada proizlaze, uključujući i zaštitu u svezi s prestankom radnog odnosa ako je taj prestanak suprotan zakonu.
Polazeći od činjeničnog stanja utvrđenog u ukupno provedenom parničnom postupku, Vrhovni sud i Županijski sud u Rijeci obrazložili su svoja stajališta o naravi posebnih okolnosti pod kojima je podnositeljev ugovor o radu od strane tuženika izvanredno otkazan.
Smatrajući to pitanje odlučnim za podnositeljevu pravnu stvar, sudovi su detaljno obrazložili stajališta da je podnositelj zloupotrijebio institut bolovanja te da je svojim postupcima iskazao nepoštivanje tuženika i direktora tuženika i time onemogućio tuženika u održavanju radne discipline jer su drugi zaposlenici bili upoznati sa podnositeljevim dugotrajnim bolovanjem. Drugostupanjski sud pri tome je jasno i detaljno obrazložio razloge zbog kojih je prihvatio nalaz i mišljenje vještaka specijaliste medicine rada.
Prema stajalištu Ustavnog suda, pravna stajališta navedena u presudama Vrhovnog suda i Županijskog suda u Rijeci zasnivaju se na ustavnopravno prihvatljivom tumačenju i primjeni mjerodavnog prava.
Slijedom navedenog, Ustavni sud utvrđuje da presude Vrhovnog suda i Županijskog suda u Rijeci sadrže dostatne i relevantne razloge, stoga podnositelju nije povrijeđeno ustavno pravo na rad zajamčeno člankom 54. stavkom 1. Ustava.
5.2. Ostale po podnositelju navedene povrede ustavnih i konvencijskog prava Ustavni sud nije razmatrao jer ih smatra očito neosnovanim.
6. Na temelju članaka 73. i 75. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst) odlučeno je kao u izreci.
7. Odluka o objavi temelji se na članku 29. stavku 1. Ustavnog zakona.
Broj: U-III-2975/2012 Zagreb, 19. ožujka 2015.
USTAVNI SUD REPUBLIKE HRVATSKE
Predsjednica Vijeća dr. sc. Snježana Bagić, v. r.
