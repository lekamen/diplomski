112 16.10.2015 Uredba o kriterijima za provedbu javnog natječaja za imenovanje predsjednika i članova uprava trgovačkih društava i drugih pravnih osoba od strateškog i posebnog interesa za Republiku Hrvatsku
VLADA REPUBLIKE HRVATSKE
2162
Na temelju članka 17. stavka 7. Zakona o upravljanju i raspolaganju imovinom u vlasništvu Republike Hrvatske (»Narodne novine«, broj 94/13), Vlada Republike Hrvatske je na sjednici održanoj 14. listopada 2015. godine donijela
UREDBU
O KRITERIJIMA ZA PROVEDBU JAVNOG NATJEČAJA ZA IMENOVANJE PREDSJEDNIKA I ČLANOVA UPRAVA TRGOVAČKIH DRUŠTAVA I DRUGIH PRAVNIH OSOBA OD STRATEŠKOG I POSEBNOG INTERESA ZA REPUBLIKU HRVATSKU
Članak 1.
(1) Ovom Uredbom pobliže se propisuju postupci provedbe javnog natječaja i uvjeti koje moraju ispunjavati kandidati za osobe ovlaštene za zastupanje (predsjednike i članove uprava, ravnatelje, zastupnike, direktore) u trgovačkim društvima i drugim pravnim osobama od strateškog i posebnog interesa za Republiku Hrvatsku čijim dionicama i poslovnim udjelima upravlja Državni ured za upravljanje državnom imovinom sukladno Odluci o utvrđivanju popisa trgovačkih društava i drugih pravnih osoba od strateškog i posebnog interesa za Republiku Hrvatsku (»Narodne novine«, br. 120/13 i 74/15), ukoliko to nije propisano posebnim propisom.
(2) Ova Uredba na odgovarajući se način primjenjuje u pogledu uvjeta i za izbor kandidata za osobe ovlaštene za zastupanje trgovačkih društava čijim dionicama i poslovnim udjelima upravlja Centar za restrukturiranje i prodaju, ukoliko to nije propisano posebnim propisom.
Članak 2.
Pojedini pojmovi, u smislu ovog Uredbe, imaju sljedeće značenje:
– DUUDI je Državni ured za upravljanje državnom imovinom
– CERP je Centar za restrukturiranje i prodaju
– Povjerenstvo Vlade je Povjerenstvo Vlade Republike Hrvatske za upravljanje strateškim trgovačkim društvima
– Trgovačko društvo odnosi se na trgovačka društva određena Odlukom o utvrđivanju popisa trgovačkih društava i drugih pravnih osoba od strateškog i posebnog interesa za Republiku Hrvatsku
– Pravna osoba se odnosi na pravne osobe određene Odlukom o utvrđivanju popisa trgovačkih društava i drugih pravnih osoba od strateškog i posebnog interesa za Republiku Hrvatsku
– Kandidat je kandidat za osobu ovlaštenu za zastupanje (za predsjednika uprave i/ili člana uprave i/ili ravnatelja i/ili direktora)
– Specijalizirana agencija je specijalizirana agencija za posredovanje pri zapošljavanju čiji je rad propisan Zakonom o posredovanju pri zapošljavanju i pravima za vrijeme nezaposlenosti
– Profesionalni odabir je profesionalni odabir osoba čije stručne i druge radne sposobnosti najbolje odgovaraju potrebama poslodavaca, a provodi ga specijalizirana agencija.
Članak 3.
Kandidat, osim uvjeta propisanih Zakonom o trgovačkim društvima odnosno posebnim zakonima, mora ispunjavati sljedeće opće uvjete:
– završen najmanje diplomski sveučilišni studij ili specijalistički diplomski stručni studij odgovarajuće struke
– najmanje 5 godina radnog iskustva stečenog na rukovodećim položajima ili odgovarajućim poslovima u struci za članove Uprave, odnosno 10 godina za predsjednika Uprave
– radno iskustvo u organiziranju rada i vođenju poslova
– poznavanje korporativnog upravljanja, odnosno neprofitnog upravljanja ili poznavanje financija i računovodstva
– poznavanje međunarodnog i nacionalnog tržišta djelatnosti, odnosno područja djelatnosti trgovačkog društva i pravne osobe za koje se bira kandidat
– nepostojanje sukoba interesa u skladu s posebnim propisima koji reguliraju sukob interesa i pravilima Kodeksa korporativnog upravljanja trgovačkim društvima u kojima Republika Hrvatska ima dionice ili udjele
– znanje najmanje jednog svjetskog jezika razine B2 po Zajedničkom europskom referentnom okviru.
Članak 4.
(1) Kandidat je dužan uz prijavu dostaviti:
– životopis u kojem će u skladu s dostavljenim dokazima obrazložiti ispunjavanje uvjeta iz članka 3. ove Uredbe
– dokaz o odgovarajućem stupnju obrazovanja u skladu s člankom 3.