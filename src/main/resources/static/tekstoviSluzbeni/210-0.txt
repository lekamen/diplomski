10 28.01.2015 Presuda Visokog upravnog suda Republike Hrvatske, broj: Usoz-96/2012-8 od 28. studenoga 2014.
VISOKI UPRAVNI SUD REPUBLIKE HRVATSKE
211
PRESUDA
Visoki upravni sud Republike Hrvatske u vijeću sastavljenom od sudaca toga suda Ljiljane Karlovčan-Đurović, predsjednice vijeća, Eveline Čolović Tomić, Borisa Markovića, Lidije Rostaš Beroš i Mirjane Čačić, članova vijeća uz sudjelovanje sudske savjetnice Franciske Dominković, zapisničara, u postupku ocjene zakonitosti općeg akta pokrenutog po zahtjevu podnositelja Domovina, društvo za zaštitu prirode i kulturne baštine Konavala iz Pridvorja, Ljuta bb, Društva prijatelja prirode (DUB) iz Dubrovnika, Cvijete Zuzorić 1., Baština, Udruga primijenjenih umjetnika Konavala iz Čilipa, Beroje bb i Eko Omblići – Rijeka Dubrovačka iz Dubrovnika, Marina Kneževića 6., na sjednici 28. studenoga 2014.,
presudio je
Zahtjev se usvaja.
Ukida se Odluka o donošenju Izmjena i dopuna Prostornog plana Dubrovačko-neretvanske županije (Službeni glasnik Dubrovačko--neretvanske županije, broj: 3/2006.).
Obrazloženje
Podnositelji su Ustavnom sudu Republike Hrvatske podnijeli prijedlog za pokretanje postupka za ocjenu suglasnosti s Ustavom i zakonom Odluke o donošenju Izmjena i dopuna Prostornog plana Dubrovačko-neretvanske županije (Službeni glasnik Dubrovačko- -neretvanske županije, broj: 3/2006.).
Prijedlog je podnesen temeljem odredbe članka 38. stavka 1. Ustavnog zakona o Ustavnom sudu Republike Hrvatske (»Narodne novine«, broj 49/02. – proč. tekst) 21. prosinca 2006.
Rješenjem Ustavnog suda broj U-II-3503/2006 od 5. ožujka 2012. Ustavni sud je navedeni predmet ustupio ovom Sudu na rješavanje. Navedeni predmet zaprimljen je kod ovog Suda pod poslovnim brojem Usoz-96/2012.
Podnositelji smatraju da je osporeni opći akt u nesuglasju s Ustavom i da se prilikom njegovog donošenja nisu poštivale procesne odredbe iz članka 29a stavak 1. Zakona o prostornom uređenju (»Narodne novine«, broj 30794., 68/98., 61/00., 32/02. i 100/04.) te odredbe članaka 9., 10. i 11. Uredbe o javnoj raspravi u postupku donošenja prostornih planova (»Narodne novine«, broj 101/98). Osim toga u postupku je, prema mišljenju podnositelja, povrijeđena odredba članka 88. stavka 1. Zakona o lokalnoj i područnoj (regionalnoj) samoupravi (»Narodne novine« broj 19/2013. – pročišćeni tekst).
Podnositelji prvenstveno navode da Povjerenik Vlade Republike Hrvatske nije mogao donijeti Izmjenu i dopunu Prostornog plana uređenja Dubrovačko-neretvanske županije te stoga ističu da je Odluka donesena od strane neovlaštenog tijela. Osim toga, detaljno obrazlažu iz kojih razloga smatraju da je povrijeđena procedura donošenja propisana Zakonom o prostorom uređenju i Uredbi o javnoj raspravi u postupku donošenja prostornih planova.
Predlažu da se navedena Odluka o donošenju Izmjena i dopuna Prostornog plana Dubrovačko-neretvanske županije ukine u cijelosti.
S obzirom na način kako je ova upravna stvar riješena svi detaljni prigovori vezani za nezakonitost pojedinih odredaba osporenog akta neće se navoditi.
Odgovarajućom primjenom odredbe članka 32. Zakona o upravnim sporovima (»Narodne novine«, broj 20/10. i 143/12.) zahtjev je dostavljen na očitovanje donositelju općeg akta Županijskoj skupštini Dubrovačko-neretvanske županije.
Iz očitovanja Županijske skupštine Dubrovačko-neretvanske županije, koje očitovanje je dao predsjednik skupštine Dubrovačko-neretvanske županije Ivan Margaretić, proizlazi da je u cijelosti poštivan postupak predviđen Zakonom za donošenje prostornih planova. Ističe da su gradovi i općine dostavili svoje zahtjeve koje su smatrali da trebaju biti uvršteni kao zone namjene izvan naselja u prostorni plan Županije. Zatraženo je od jedinica lokalne samouprave precizno određenje za zone ugostiteljsko-turističke i sportsko-rekreacijske namjene koje su predložene u zahtjevima. Jedinice lokalne samouprave su zatražile određene izmjene.
Navode da Županijski plan ne planira građevinska područja naselja nego samo građevinska područja