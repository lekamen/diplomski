28 13.03.2015 Pravilnik o čuvanju šuma
MINISTARSTVO POLJOPRIVREDE
595
Na temelju članka 42. stavka 3. Zakona o šumama (»Narodne novine«, broj: 140/2005., 82/2006., 129/2008., 80/2010., 124/2010., 25/2012., 68/2012., 148/2013. i 94/2014.) ministar poljoprivrede donosi
PRAVILNIK
O ČUVANJU ŠUMA
I. OPĆE ODREDBE
Članak 1.
Ovim se Pravilnikom propisuju zadaci i način obavljanja poslova lugara, izgled službene odjeće i oznake, te oblik, sadržaj i način izdavanja iskaznice lugara.
Članak 2.
Čuvanje šuma i šumskih ekosustava u Republici Hrvatskoj obavlja se u skladu sa odredbama Zakona o šumama i ovoga Pravilnika.
II. ZADACI I NAČIN OBAVLJANJA POSLOVA LUGARA
Članak 3.
Čuvanje šuma i šumskih ekosustava u Republici Hrvatskoj organizira se radi zaštite šuma i šumskoga zemljišta kao dobra od interesa za Republiku Hrvatsku od protupravnog prisvajanja zemljišnih površina, drva, sporednih šumskih proizvoda, divljači, zaštićene flore i faune, korištenja bilo kojih šumskih dobara i drugih protupravnih radnji, poduzimanje potrebnih mjera radi zaštite šuma od požara, štetnika, štetočina, stoke, divljači i bolesti, zagađenja voda, tla i zraka, te svih drugih utjecaja na šumski ekosustav, utvrđenih Zakonom o šumama i drugim propisima.
Članak 4.
(1) Čuvanje šuma i šumskih ekosustava je sastavni dio integralnog i nedjeljivog procesa gospodarenja šumama.
(2) Poslove i radne zadatke čuvanja šuma i šumskih ekosustava u Republici Hrvatskoj obavlja lugar.
(3) Lugar je osoba koja ima najmanje srednju stručnu spremu šumarskoga smjera te ispunjava i druge uvjete određene posebnim propisima.
Članak 5.
Zadaci lugara jesu:
1. terenskom ophodnjom čuvati površine šuma i šumskog zemljišta te šumsku infrastrukturu i oznake od oštećivanja, uništenja i protupravnog prisvajanja, korištenja i drugih protupravnih radnji;
2. pratiti i preventivno sprječavati, kontrolirati, evidentirati i izvješćivati o svim utjecajima koji izazivaju promjene stanišnih uvjeta: sušenje i propadanje stabala, progaljivanje sastojina, zamočvarenje ili isušivanje staništa, oštećenja na šumskom tlu;
3. sprječavati svako odlaganje otpada i štetnih tvari u šumi ili na šumskom zemljištu;
4. brinuti se za održavanje gospodarske podjele i međašnih znakova (humke, propusti, jarci);
5. pratiti i preventivno sprječavati te prijavljivati krivolov;
6. brinuti se o čišćenju i održavanju prosjeka, protupožarnih putova i promatračnica, postavljanju znakova upozorenja i zabrana;
7. provoditi planom utvrđene mjere zaštite šuma od požara te u slučaju šumskih požara ili loženja otvorene vatre bliže od 200 m od ruba šume odmah početi gasiti te obavijestiti nadređenoga i nadležne službe (centar za obavješćivanje, policijsku postaju, područne vatrogasce);
8. izvješćivati o štetama nastalim od biotskih i abiotskih faktora;
9. izvješćivati o podizanju vapnara, poljskih ciglana i drugih objekata s otvorenim ognjištem;
10. izvješćivati o održavanju šumskog reda u sječinama.
Članak 6.
Ako lugar zatekne u šumi ili šumskome zemljištu osobu koja protupravno prisvaja drvo ili druge šumske proizvode ili obavlja druge radnje protivne Zakonu o šumama i propisima donesenim na temelju njega, dužan je:
– zatražiti osobnu iskaznicu ili drugu ispravu na osnovi koje može utvrditi identitet osobe,
– pregledati osobu, njezinu prtljagu ili prijevozno sredstvo,
– privremeno oduzeti nezakonito prisvojene šumske proizvode i sredstva kojima je izvršeno protupravno prisvajanje.
III. SLUŽBENA ODJEĆA I OZNAKE LUGARA
Članak 7.
Za vrijeme obavljanja poslova čuvanja šuma lugar je dužan nositi službenu odjeću, te jasno istaknutu značku s prednje strane službene odjeće.
Članak 8.
(1) Službena odjeća lugara je maslinasto zelene boje, te se zavisno od godišnjeg doba i vremenskih prilika sastoji od jakne, prsluka, košulje dugih i kratkih rukava, hlača, čizama, terenskih cipela, šešira i zimske kape.
(2) Jakna, prsluk ili košulja moraju na prednjoj strani imati džep na koji se može zataknuti značka s iskaznicom tako da značka bude jasno istaknuta.