ista, osim na osobne podatke podnositelja zahtjeva, odnosi i na navođenje oblasti prava za koju se traži specijalnost, kao i na popis naučnih, stručnih i drugih radova kojima kandidat za priznavanje specijalnosti dokazuje preduvjete za priznanje specijalnosti. Naime, Pravilnik, upravo suprotno navodima iz zahtjeva podnositelja, propisuje na koji način će odvjetnik dokazati da je stekao preduvjete za priznanje specijalnosti, a ne propisuje kojim se konkretno dokazima dokazuju neke činjenice, jer to ne propisuje niti jedan procesni propis Republike Hrvatske. U odnosu na odredbu članka 13. stavka 6. Pravilnika, kojom je propisano da je odluka Skupštine konačna i da se protiv nje ne može voditi upravni spor, ističe da se ista temelji na odredbi članka 92. Statuta Komore, prema kojoj je odluka Skupštine konačna. Smatra pogrešnim pravno shvaćanje izraženo s tim u vezi u zahtjevu podnositelja, jer se protiv odluke Skupštine može izjaviti pravni lijek, a to je ustavna tužba. U odnosu na odredbu članka 15. Pravilnika, Komora podsjeća da predlagatelj zanemaruje odredbu stavka 1. tog članka, kojom je propisano da priznatu specijalnost odvjetnik može istaknuti u nazivu svoje odvjetničke kancelarije te da se specijalnost stavlja u naziv kancelarije ispod imena odvjetnika. Stoga, ukoliko mu bude priznata specijalnost iz oblasti građanskog prava, podnositelj može u nazivu svoje odvjetničke kancelarije navesti »specijalist građanskog prava«, dakle, ne postoji nikakva neravnopravnost u odnosu na druge. Predlaže zahtjev odbaciti kao nedopušten, a u slučaju prihvaćanja inicijative za pokretanje predmetnog postupka, predlaže zakazivanje savjetodavne rasprave.
Iako u konkretnom slučaju nisu ispunjene procesne pretpostavke propisane odredbom članka 83. stavka 1. Zakona o upravnim sporovima za meritorno odlučivanje po zahtjevu podnositelja, Sud je, temeljem ovlaštenja iz članka 83. stavka 2. toga Zakona, riješio po službenoj dužnosti pokrenuti postupak ocjene zakonitosti odredbe članka 13. stavka 6. Pravilnika, koja je u nesuglasju sa Zakonom o upravnim sporovima i Statutom Komore.
Odredba članka 13. stavka 6. Pravilnika propisuje slijedeće:
Odluka skupštine je konačna i protiv nje se ne može voditi upravni spor.
Mjerodavne odredbe za ocjenu zakonitosti citirane odredbe Pravilnika su odredba članka 3. stavka 1. točka 1. i odredba članka 4. stavka 1. Zakona o upravnim sporovima.
Prema odredbi članka 3. stavka 1. točke 1. navedenog Zakona, predmet upravnog spora je ocjena zakonitosti pojedinačne odluke kojom je javnopravno tijelo odlučilo o pravu, obvezi ili pravnom interesu stranke u upravnoj stvari (upravni akt) protiv koje nije dopušteno izjaviti redoviti pravni lijek.
U konkretnom slučaju Komora je javnopravno tijelo u smislu članka 2. citiranog Zakona, jer se radi o pravnoj osobi koja ima javnu ovlast, a koje stajalište je već zauzeo i Ustavni sud Republike Hrvatske u više svojih odluka (primjerice u odluci, broj: U-III-6526/2012 od 06. lipnja 2013.).
Sukladno pak članku 4. stavku 1. istog Zakona, upravni spor ne može se voditi u stvarima u kojima je sudska zaštita osigurana izvan upravnog spora.
Iz navedenih zakonskih odredaba proizlazi da se upravni spor može pokrenuti i voditi protiv svakog upravnog akta javnopravnog tijela protiv kojeg žalba više nije dopuštena, pod uvjetom da sudska zaštita protiv takvog (konačnog) akta nije osigurana izvan upravnog spora.
Imajući u vidu izloženo, proizlazi da je rješenje nadležnog tijela Komore, kojim se odbija zahtjev za priznanje specijalnosti, upravni akt, jer njime javnopravno tijelo odlučuje o pravu odvjetnika na priznavanje specijalnosti u određenoj oblasti prava.
Odredbom članka 69. stavka 5. Zakona o odvjetništvu propisano je da se protiv rješenja kojim se odbija zahtjev za priznanje specijalnosti može podnijeti žalba najvišem tijelu Komore, pri čemu, međutim, citiranom odredbom, a ni nekom drugom odredbom koja se odnosi na specijalizaciju odvjetnika, nije isključena mogućnost pokretanja upravnog