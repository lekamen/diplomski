
Ministarstvo branitelja će s pojedinim suradnicima na odgovarajući način regulirati oblike i uvjete suradnje u provedbi posebnih odredbi Programa.
Sredstva ostvarena kroz ovaj oblik suradnje ne mogu biti ostvarena za zadovoljavanje temeljnih potreba poslovanja zadruge (npr. kupnju opreme, zemljišta, pokrivanje troškova redovnog poslovanja i sl.) te ne postoji mogućnost istovremenog financiranja jednog projekta kroz neku od mjera namijenjenih zadrugama hrvatskih branitelja (Mjeru potpore radu zadruga hrvatskih branitelja, Mjeru sufinanciranja projekata zadruga hrvatskih branitelja ugovorenih u okviru programa Europske unije ili Mjeru potpore za proširenje postojeće djelatnosti) i ovaj oblik.
Prednost pri dodjeli sredstava kroz ovaj oblik ostvarit će projekti zadruga hrvatskih branitelja za koje su dostavljeni pokazatelji uspješnosti i održivosti provedbe sličnih projekata kroz višegodišnje razdoblje, u kojima istovremeno sudjeluje više zadruga, odnosno kojima se potiče udruživanje više braniteljskih zadruga u cilju zajedničkog poslovanja, kojima se povećava broj osoba zaposlenih u zadruzi hrvatskih branitelja, te od kojih, uz ciljnu skupinu, korist ima i šira društvena zajednica.
9.2.3. Pilot-projekt osiguravanja specijaliziranog izložbeno--prodajnog prostora za proizvode braniteljskih zadruga i drugih korisnika mjera iz Programa
Kao nastavak pružanja podrške razvoju braniteljskog poduzetništva, kako bi se omogućilo stvaranje prilike i uspostava prepoznatljivog mjesta za plasman braniteljskih proizvoda, Ministarstvo branitelja će osigurati prodajni prostor u kojem će osobe iz ciljne skupine Programa moći izlagati, nuditi i prodavati svoje proizvode i usluge. Ukoliko Ministarstvo ne raspolaže poslovnim prostorom, odnosno nema odgovarajući prostor na svom upravljanju, zatražit će dodjelu poslovnog prostora od Državnog ureda za upravljanje državnom imovinom. Prednost sudjelovanja i korištenja prodajnog prostora imat će korisnici mjera iz Programa koji su sredstva ostvarena kroz Program namjenski iskoristili te u potpunosti opravdali namjenski utrošak ostvarenih potpora sukladno preuzetim ugovornim obvezama.
Ministarstvo će osigurati potreban prostor i njegovo uređenje, te odrediti kriterije koje proizvodi moraju zadovoljavati kako bi se mogli naći na policama specijaliziranog izložbeno-prodajnog prostora, a sve u cilju postizanja visoke razine kvalitete ponude i autentičnosti proizvoda i usluga prvenstveno zadruga hrvatskih branitelja, čiji razvoj konkurentnosti Ministarstvo branitelja na poseban način podržava.
Istovremeno, u suradnji s referalnim centrima za zadruge hrvatskih branitelja, radit će se na uspostavi distribucijske mreže proizvoda koji će se predstavljati i nuditi u specijaliziranom izložbeno-prodajnom prostoru te će se provoditi odgovarajuće promotivne aktivnosti vezane uz realizaciju ovog pilot-projekta.
Prostor će ujedno služiti za predstavljanje cjelokupnog Programa, dobivanje informacija o braniteljskom poduzetništvu, umrežavanje proizvođača i pružatelja usluga, organizaciju brojnih događanja kroz koja će se predstavljati autohtoni hrvatski proizvodi, načini proizvodnje i pripreme hrane kako bi se osvijestila važnost, kako prirodne proizvodnje, ali i važnosti i uloge rada u resocijalizaciji hrvatskih branitelja te uključivanja njihovih obitelji u zajedničke aktivnosti.«.
