110 13.10.2015 Zakon o muzejima
HRVATSKI SABOR
2121
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O MUZEJIMA
Proglašavam Zakon o muzejima, koji je Hrvatski sabor donio na sjednici 25. rujna 2015. godine.
Klasa: 011-01/15-01/107 Urbroj: 71-05-03/1-15-2 Zagreb, 1. listopada 2015.
Predsjednica Republike Hrvatske Kolinda Grabar-Kitarović, v. r.
ZAKON O MUZEJIMA
I. OPĆE ODREDBE
Članak 1.
(1) Ovim se Zakonom uređuju uvjeti i način obavljanja muzejske djelatnosti, ustrojstvo i način rada muzeja, muzejska građa, stručna muzejska zvanja te druga pitanja od značenja za muzejsku djelatnost.
(2) Muzejska je djelatnost od interesa za Republiku Hrvatsku i obavlja se kao javna služba.
(3) Izrazi koji se koriste u ovom Zakonu, a imaju rodno značenje, koriste se neutralno i odnose se jednako na muški i ženski spol.
Članak 2.
Ovim se Zakonom u pravni poredak Republike Hrvatske prenose odredbe Direktive 2006/123/EZ Europskog parlamenta i Vijeća od 12. prosinca 2006. o uslugama na unutarnjem tržištu (SL L 376, 27. 12. 2006.) koje se primjenjuju na privatne muzeje i galerije.
Članak 3.
U smislu ovoga Zakona pojedini pojmovi imaju sljedeća značenja:
1. muzejska djelatnost: nabavka, sabiranje, zaštita, istraživanje, komuniciranje i izlaganje u svrhu proučavanja, edukacije i uživanja civilizacijskih, kulturnih materijalnih i nematerijalnih i prirodnih dobara te njihova stručna i znanstvena obrada i sistematizacija u zbirke, trajna zaštita muzejske građe, muzejske dokumentacije i muzejski prezentiranih baštinskih lokaliteta i nalazišta, te njihovo interpretiranje i prezentiranje javnosti putem različitih komunikacijskih oblika u stvarnom i virtualnom okruženju
2. muzej: javna ustanova ili ustrojstvena jedinica javne ustanove koja trajno obavlja muzejsku djelatnost kao javni muzej te ustanova, udruga, zadruga, zaklada, trgovačko društvo ili njihova ustrojstvena jedinica i obrtnik koji trajno obavljaju muzejsku djelatnost kao privatni muzeji, u službi društva i njegovog razvitka, otvoreni za javnost, a u skladu s uvjetima propisanima ovim Zakonom
3. galerija: vrsta muzeja koji kao javni ili privatni obavljaju muzejsku djelatnost u skladu s uvjetima propisanima ovim Zakonom
4. izložbena galerija: galerija koja nema vlastitu muzejsku građu i obavlja muzejsku djelatnost prezentiranjem javnosti civilizacijskih, kulturnih materijalnih i nematerijalnih te prirodnih dobara u skladu s uvjetima propisanima ovim Zakonom
5. zbirka: ustrojstvena jedinica unutar pravne osobe koja obavlja muzejsku djelatnost u skladu s uvjetima propisanima ovim Zakonom
6. muzejska građa: civilizacijska, prirodna i kulturna materijalna i nematerijalna dobra koja su dio nacionalne i općeljudske baštine.
Članak 4.
(1) Muzejsku djelatnost obavljaju muzeji i galerije te muzeji, galerije i zbirke unutar pravnih osoba upisani u sudski ili drugi odgovarajući registar pod uvjetima propisanima ovim Zakonom.
(2) Muzejsku djelatnost u skladu s ovim Zakonom mogu obavljati i centri za kulturu, otvorena i pučka učilišta i druge ustanove za obrazovanje odraslih kojima su osnivači općine i gradovi koji imaju do 10.000 stanovnika, ako je na taj način osigurana održivost obavljanja navedene djelatnosti u tim općinama i gradovima.
Članak 5.
(1) Muzeji i galerije mogu obavljati i druge djelatnosti koje se obavljaju uz muzejsku djelatnost sukladno posebnim propisima te statutu muzeja i galerije.
(2) Obavljanjem djelatnosti iz stavka 1. ovoga članka muzeji i galerije ne smiju narušavati stručne i tehničke standarde propisane za određenu vrstu muzeja i galerije u smislu članka 16. ovoga Zakona te statutom utvrđenu javnu misiju muzeja i galerije.
(3) Ako u obavljanju muzejske i druge djelatnosti muzej i galerija ostvari dobit, ta se dobit upotrebljava isključivo za obavljanje i razvoj muzejske djelatnosti u skladu s aktom o osnivanju i statutom.
(4) Odredba stavka 3. ovoga članka ne primjenjuje se na muzeje i galerije iz članka 6. ovoga Zakona.
Članak 6.
(1) Muzej i