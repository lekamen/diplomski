71 29.06.2015 Odluka Ustavnog suda Republike Hrvatske broj: U-III-1631/2015 od 13. svibnja 2015.
USTAVNI SUD REPUBLIKE HRVATSKE
1369
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Damir Hrgarek iz Donje Zeline, na sjednici održanoj 13. svibnja 2015. jednoglasno je donio
ODLUKU
I. Ustavna tužba se usvaja.
II. Ukidaju se:
– presuda i rješenje Vrhovnog suda Republike Hrvatske broj: Revt 221/14-2 od 9. prosinca 2014.
– presuda Visokog trgovačkog suda Republike Hrvatske broj: Pž-6024/13-3 od 18. ožujka 2014.
– presuda Trgovačkog suda u Zagrebu broj: P-829/07 od 5. svibnja 2009.
III. Predmet se vraća Trgovačkom sudu u Zagrebu na ponovni postupak.
IV. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnio je Damir Hrgarek iz Donje Zeline (u daljnjem tekstu: podnositelj). Ustavna tužba je podnesena protiv presude i rješenja Vrhovnog suda Republike Hrvatske (u daljnjem tekstu: Vrhovni sud) broj: Revt 221/14-2 od 9. prosinca 2014., kojom je odbijena podnositeljeva revizija podnesena protiv presude Visokog trgovačkog suda Republike Hrvatske (u daljnjem tekstu: VTS) broj: Pž-6024/13-3 od 18. ožujka 2014. Rješenjem Vrhovnog suda podnositeljeva dopuna revizije je odbačena kao nedopuštena.
Presudom Trgovačkog suda u Zagrebu broj: P-829/07 od 5. svibnja 2009. (u daljnjem tekstu: prvostupanjska presuda) naloženo je podnositelju (tuženom) da tužitelju, Vegafruit d.o.o. u stečaju iz Zagreba, isplati na ime naknade štete iznos od 1.018.607,45 kn sa zateznom zakonskom kamatom tekućom od dana donošenja presude pa do isplate sve u roku od 8 dana. Podnositelju je prvostupanjskom presudom naloženo da naknadi tužitelju trošak postupka u iznosu od 34.839,20 kn sa zakonskom zateznom kamatom koje teku od 5. svibnja 2009. pa do isplate.
2. U ustavnoj tužbi podnositelj navodi da su mu navedenim presudama povrijeđena ustavna prava zajamčena člankom 29. stavkom 1. i člankom 48. stavkom 1. Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) odnosno člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06., u daljnjem tekstu: Konvencija) i člankom 1. Protokola 1 uz Konvenciju.
3. Na temelju članka 67. stavka 2. Ustavnog zakona o Ustavnom sudu Republike Hrvatske (»Narodne novine« broj 99/99., 29/02., 49/02. – pročišćeni tekst, u daljnjem tekstu: Ustavni zakon) podnositelj je Ustavnom sudu predložio privremenu odgodu izvršenja osporenih presuda do donošenja odluke o ustavnoj tužbi.
II. ČINJENICE I OKOLNOSTI PREDMETA
4. Prvostupanjskom presudom Trgovačkog suda u Zagrebu podnositelju (tuženiku) je naloženo naknaditi tužitelju štetu u iznosu od 1,018.607,45 kn s pripadajućim zakonskim zateznim kamatama koje teku od donošenja presude do isplate i parnični trošak u iznosu od 34.839,20 kn. Prema obrazloženju prvostupanjske presude podnositelj je kao član uprave tužitelja povrijedio svoju obvezu vođenja poslova društva s pozornošću urednog i savjesnog gospodarstvenika te je društvu nastala šteta u utuženom iznosu. Tužitelj je prodao robu društvu S.H. Trgovina d.o.o. koje je robu dalje prodalo PPK Bjelovar d.d. Ovo je društvo platilo isporučenu robu S.H, Trgovini d.o.o, koje isporučenu robu nije platilo tužitelju. Tužitelj je pokrenuo ovršni postupak protiv S.H. Trgovine d.o.o., ali nije uspio naplatiti utuženi iznos. Prvostupanjski sud je obrazložio da je podnositelj bio član uprave i jedini član društva tužitelja te član društva i uprave u S.H. Trgovini d.o.o., a preostali član tog društva je jedini dioničar PPK Bjelovar d.d. Svoj poslovni udio u tužitelju podnositelj je prenio