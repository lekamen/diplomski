 nezakonito ograničena sloboda kretanja u trajanju od 6 sati na dane održavanja nogometnih utakmica čiji je sudionik nogometni klub Dinamo.
Naime, sukladno članku 35.a Zakona o sprječavanju nereda na športskim natjecanjima nametnuta mu je obveza javljanja u nadležnu policijsku postaju dva sata prije početka nogometne utakmice čiji je sudionik nogometni klub Dinamo, radi ostavljanja adrese na kojoj će se nalaziti za vrijeme trajanja nogometne utakmice i nakon izlaska iz policijske postaje do isteka dva sata nakon završetka nogometne utakmice.
Kako su istinitost njegovih izjava glede adrese na kojoj će se nalaziti za vrijeme trajanja i dva sata po završetku nogometnih utakmica provjeravali policijski službenici, to mu je time bilo povrijeđeno i pravo na osobni i obiteljski život.
2.2. Prvostupanjskom presudom djelomično je prihvaćen tužbeni zahtjev podnositelja.
U obrazloženju prvostupanjske presude istaknuto je:
»Uvidom u presudu Prekršajnog suda u Čakovcu broj J-4-4039/08 od 06.04.2009. g. utvrđeno je da je ista postala pravomoćna dana 07.05.2009. g.
S obzirom na gore navedeno, ovaj sud smatra da je tužitelju bila protupravno ograničena sloboda kretanja, a time i povrijeđeno pravo osobnosti iz čl. 19. st. 1. i 2. ZOO, jer je pravomoćno utvrđeno presudom Prekršajnog suda u Čakovcu broj J-4-4039/08 od 06.04.2009. g. da tužitelj nije počinio predmetni prekršaj koji mu je bio stavljen na teret iz čl. 4. podst. 9. Zakona o izmjenama i dopunama Zakona o sprečavanju nereda na športskim natjecanjima, povodom kojeg mu je bila izrečena mjera opreza i sigurnosna mjera zabrane posjećivanja nogometnih utakmica NK Dinamo i hrvatske nogometne reprezentacije.
Naime, sud smatra da, ukoliko tužitelj nije počinio predmetni prekršaj, niti je kriv za predmetni prekršaj iz čl. 4. podst. 9. Zakona o izmjenama i dopunama Zakona o sprečavanju nereda na športskim natjecanjima, a to je pravomoćno utvrđeno citiranom presudom Prekršajnog suda u Čakovcu od 06.04.2009. g., tada nije bilo osnove da se tužitelju izreče mjera opreza zabrane posjećivanja nogometnih utakmica NK Dinama i hrvatske nogometne reprezentacije.
Točno je da je Prekršajni sud ovlašten prema čl. 130. st. 1 Prekršajnog zakona u prekršajnom postupku odrediti protiv okrivljenika jednu ili više mjera opreza ako je to potrebno radi osiguranja nazočnosti okrivljenika u postupku, sprečavanju okrivljenika da čini nove prekršaje ili da spriječi ili oteža dokazivanje u postupku, ali kako je pravomoćno utvrđeno da tužitelj nije počinio predmetni prekršaj, sud smatra da je mjera opreza koja je izrečena tužitelju protupravna jer ista nije niti bila potrebna radi sprečavanja okrivljenika, ovdje tužitelja, da čini nove prekršaje, jer je pravomoćno utvrđeno da tužitelj i nije počinio prekršaj koji mu je stavljen na teret.
(...)
Sagledavajući izloženo, sud smatra da je tužitelj trpio povredu prava osobnosti u vidu prava na slobodu kretanja za vrijeme izrečene zaštitne mjere, odnosno mjere opreza u periodu od 03.07.2008. g. do 07.05.2009. g. jer mu je sloboda kretanja ograničena na način da nije smio posjetiti nogometne utakmice NK Dinamo ili hrvatske nogometne reprezentacije, te jer je morao dva sata prije utakmica, za vrijeme utakmica i dva sata nakon utakmice provesti na istom mjestu. Ovo stoga što sloboda kretanja ne poznaje ovakva ograničenja, već svaki građanin koji uživa slobodu kretanja ima pravo slobodno odlučiti kuda će se kretati i u kojem periodu u granicama koje nisu zabranjene zakonom.«
Drugostupanjskom presudom prihvaćena je žalba tuženice i u dosuđujućem dijelu preinačena prvostupanjska presuda.
U obrazloženju drugostupanjske presude istaknuto je:
»I po ocjeni ovog suda time što se u okviru mjere opreza tužitelj morao javljati policiji u mjestu svog prebivališta ili policiji u mjestu u kojem se mogao zateći u vrijeme održavanja utakmice na kojoj je sudjelovao NK Dinamo, a kako bi policija mogla provjeriti da li se tužitelj doista nalazi na mjestu koje je prijavio kao mjesto svog boravišta, 