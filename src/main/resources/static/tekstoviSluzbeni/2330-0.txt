122 06.11.2015 Presuda Upravnog suda u Zagrebu broj: UsI-1284/14-10 od 10. rujna 2015.
UPRAVNI SUD U ZAGREBU
2331
PRESUDA
Upravni sud u Zagrebu, po sucu toga suda Željki Zrilić Ježek, kao sucu pojedincu, uz sudjelovanje Mirele Gašpert Bertić, zapisničarke, u upravnom sporu tužitelja MEZOMORF d.o.o., Zagreb, Božidara Adžije 19, protiv tuženice Hrvatske regulatorne agencije za mrežne djelatnosti, Zagreb, Roberta Frangeša Mihanovića 9, (ranije: Hrvatske agencije za poštu i elektroničke komunikacije, Zagreb, Roberta Frangeša Mihanovića 9), radi nemogućnosti raskida pretplatničkog odnosa bez naplate naknade za prijevremeni raskid, nakon održane javne i usmene rasprave, 10. rujna 2015.
presudio je
Odbija se tužbeni zahtjev za poništavanje odluke Hrvatske agencije za poštu i elektroničke komunikacije, Klasa: UP/I-344-08/13-01/1425, Urbroj: 376-05/GK-14-6 (IM) od 27. veljače 2014.
Obrazloženje
Osporenom odlukom Hrvatske agencije za poštu i elektroničke komunikacije, klasa: UP/I-344-08/13-01/1425, urbroj: 376-05/GK-14-6 (IM) od 27. veljače 2014. obustavlja se postupak rješavanja spora korisnika Mezomorfa d.o.o., Zagreb, Medvedgradska 5 s operatorom javnih komunikacijskih usluga Hrvatskom Telekomom d.d. Zagreb, Savska cesta 32, u vezi s prigovorom na nemogućnost raskida pretplatničkog odnosa bez naplate naknade za prijevremeni raskid.
Tužitelj u tužbi navodi kako u osporenom rješenju nije navedeno da je Hrvatski Telekom d.d. propustio obavijestiti ugovornu stranu o sklapanju Ugovora s ugovornom obavezom na 24 mjeseca pisanim putem, što je morao učiniti po internom pravilniku i proceduri, a također i po Zakonu o elektroničkim komunikacijama.
Navedenu napomenu je djelatnik HAKOM-a u snimljenom telefonskom razgovoru obrazložio odgovornoj osobi društva Mezomorf d.o.o. te ukazao na mogućnost da se ona unese u predmetno rješenje, ali to nije učinjeno u konačnom rješenju.
Tužitelj ističe da takva napomena daje legitimaciju stavu društva Mezomorf d.o.o. da se u ovom slučaju dogodio namjerno prikrivanje ukupnih bitnih odrednica sklopljenog Ugovora – pogotovo s obzirom na to da se radi o tele-prodaji, te društvo Mezomorf d.o.o. nije moglo zaštititi svoje interese. Takva legitimacija bi nadalje, dala osnovu društvu da predmet preda Državnom odvjetništvu.
Slijedom navedenog, tužitelj predlaže poništiti osporeno rješenje te da se napravi novo rješenje koje će se dopuniti u opsegu na način da se navede i napomena da je društvo Hrvatski Telekom d.d. propustilo poštovati svoje procedure i pismeno obavijestiti tužitelja da je sklopilo ugovor s ugovornom obvezno trajanja na 24 mjeseca.
Tuženik je dostavio odgovor na tužbu u kojem ističe kako ne osporava navode tužitelja da je postupanje Hrvatskog Telekoma d.d. eventualno dovelo do štetnih posljedica za tužitelja, međutim tuženik naglašava kako je u predmetnom slučaju zahtjev za rješavanje spora tužitelja okončan rješenjem o obustavi postupka. Odnosno, na temelju članka 46. stavka 5. Zakona o općem upravnom postupku (»Narodne novine«, broj: 47/09.) je obustavljen postupak, a s obzirom na to da više nisu postojale pravne pretpostavke za vođenje postupka.
Naime, pred tuženikom se spor vezan uz zahtjev za rješavanje spora između korisnika i operatora temeljem članka 51. Zakona o elektroničkim komunikacijama (»Narodne novine«, broj: 7308., 90/11., 133/12 i 80/13.) može voditi vezano uz prigovor na račun, kakvoću usluge ili povredu odredaba pretplatničkog ugovora. U predmetnom slučaju je tuženik po primitku zahtjeva tužitelja u svrhu utvrđivanja činjeničnog stanja zatražio očitovanje HT-a. Iz dostavljenog očitovanja je utvrđeno kako je HT u cijelosti prihvatio prigovor tužitelja, odnosno s obzirom na to da je tuženik ovlašten odlučivati u okviru zahtjeva tužitelja, u postupku je utvrđeno kako je zahtjev tužitelja u cijelosti prihvaćen, što ni sam tužitelj ne osporava.
Po utvrđenju navedenog, više nisu postojale pretpostavke za vođenje postupka, slijedom čega je isti obustavljen. Drugim riječima, u predmetnom