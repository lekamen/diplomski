 gradonačelnika ili župana, odnosno za njihova zamjenika pod uvjetom da je tako općim aktom predstavničkog tijela određeno.
S obzirom na navedeno jasno je vidljivo da je vijećnička dužnost počasna, te da vijećnici nemaju pravo na stalnu naknadu već samo na naknadu troškova.
Nadalje, kako je odredba članka 4. Odluke donesena u suprotnosti s odredbama ZLPS, jer zakon ima jaču pravnu snagu od Odluke tuženika na koju se tužitelj poziva, ne može se priznati pravo tužitelja propisano temeljem čl. 4. Odluke.«
9.1. Ustavni sud zaključno utvrđuje da je drugostupanjski sud odbio podnositeljevu žalbu jer smatra da podnositelju, sukladno Zakonu o lokalnoj i područnoj (regionalnoj) samoupravi (»Narodne novine« broj 33/01. i 60/01.; u daljnjem tekstu: ZoLPS, uz napomenu da su kasnije izmjene i dopune tog zakona objavljene u »Narodnim novinama« broj 129/05., 109/07., 125/08., 36/09., 150/11. i 144/12.), ne pripada pravo na naknadu.
c) Dopunska presuda
10. Podnositelj je u svojoj žalbi između ostaloga istaknuo i da je prvostupanjski sud propustio odlučiti o dijelu tužbenog zahtjeva koji se odnosi na tijek zakonskih zateznih kamata. Pri tome je istaknuo da su pojedini mjesečni iznosi naknade dospijevali tijekom 2004. odnosno 2005., te da je prvostupanjski sud pogrešno primijenio materijalno pravo kada je početak tijeka zakonskih zateznih kamata vezao uz datum donošenja prvostupanjske presude.
U odnosu na taj žalbeni navod podnositelja, drugostupanjski sud utvrdio je da prvostupanjskom presudom nije odlučeno o dijelu podnositeljeva tužbenog zahtjeva koji se odnosi na tijek zakonskih zateznih kamata te je spis predmeta vratio prvostupanjskom sudu radi donošenja dopunske presude.
11. Na toj je osnovi prvostupanjski sud 7. prosinca 2009. donio dopunsku presudu. U obrazloženju te presude istaknuto je:
»Sud je primjenom odredbe čl. 324. ZOO-a odbio tužitelja s tijekom sporednog potraživanja zakonske zatezne kamate iz razloga što smatra da je tuženi došao u zakašnjenje sa ispunjenjem svoje obveze danom donošenja sudske odluke u ovom postupku u kojem je i utvrđena visina obveze tuženika prema tužitelju.«
Na tu se presudu podnositelj ponovo žalio. U žalbi je tvrdio da je u dopunskoj presudi pogrešno primijenjeno materijalno pravo i pri tome je ponovio razloge iznesene u žalbi protiv prvostupanjske presude.
11.1. U obrazloženju drugostupanjske presude istaknuto je da su točni prigovori podnositelja prema kojima je u dopunskoj presudi (u pogledu tijeka zakonskih zateznih kamata) pogrešno primijenjeno materijalno pravo. Međutim, drugostupanjski sud zaključio je da bi i pravilna primjena materijalnog prava dovela do istovjetnog ishoda pa je stoga prvostupanjski sud osnovano odbio podnositelja (tužitelja) sa sporednim potraživanjem tijeka zateznih kamata. Naime, drugostupanjski sud utvrdio je da, sukladno ZoLPS-u, podnositelju uopće ne pripada pravo na naknadu kao glavno potraživanje (v. točke 9. i 9.1. obrazloženja ove odluke). Mjerodavni dijelovi obrazloženja drugostupanjske presude glase:
»U odnosu na žalbu tužitelja na dopunsku presudu od dana 07. prosinca 2009. godine ističe se da iako je prvostupanjski sud pogrešno primijenio materijalno pravo, pravilnom primjenom materijalnog prava trebalo je jednako odlučiti te odbiti tužitelja s dijelom tužbenog zahtjeva koji se odnosi na sporedna potraživanja tijeka zatezne kamate na iznos od 15.363,70 kn od dana 31. prosinca 2004. godine, a na iznos od 2.913,52 kn od dana 31. prosinca 2005. godine pa do isplate (čl. 368. st. 2. ZPP-a).
Naime, kako je tužitelj odbijen s tužbenom zahtjevom koji se odnosi na glavno potraživanje, pravilnom primjenom odredbi čl. 277. st. 1. Zakona o obveznim odnosima ('Narodne novine' br. 53/91, 73/91, 111/93, 3/94, 7/96, 91/96, 112/99 i 88/01, dalje ZOO) koji se u ovom slučaju primjenjuje temeljem odredbe čl. 1163. st. 1. Zakona o obveznim odnosima ('Narodne novine' br. 35/05 i 41/08, dalje: ZOO/05) u vezi s čl. 29. ZOO/05, prvostupanjski sud osnovano je odbio tužitelja sa sporednim 