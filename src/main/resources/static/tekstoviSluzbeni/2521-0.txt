134 11.12.2015 Pravilnik o obliku, sadržaju i načinu vođenja evidencije osoba s položenim ispitom o stručnoj osposobljenosti za obavljanje pogrebničke djelatnosti
MINISTARSTVO PODUZETNIŠTVA I OBRTA
2522
Na temelju članka 20. stavka 2. Zakona o pogrebničkoj djelatnosti (»Narodne novine«, broj 36/15.), ministar nadležan za poduzetništvo i obrt, uz prethodno mišljenje Hrvatske obrtničke komore, donosi
PRAVILNIK
O OBLIKU, SADRŽAJU I NAČINU VOĐENJA EVIDENCIJE OSOBA S POLOŽENIM ISPITOM O STRUČNOJ OSPOSOBLJENOSTI ZA OBAVLJANJE POGREBNIČKE DJELATNOSTI
Članak 1.
Ovim Pravilnikom propisuje se oblik, sadržaj i način vođenja evidencije osoba s položenim ispitom o stručnoj osposobljenosti za obavljanje pogrebničke djelatnosti (u daljnjem tekstu: evidencija).
Članak 2.
Evidencija se sastoji od:
– prijavnice za ispit o stručnoj osposobljenosti
– liste prijavljenih kandidata
– obavijesti kandidatima o polaganju ispita o stručnoj osposobljenosti
– zapisnika o ispitima o stručnoj osposobljenosti
– matične knjige
– zbirke izdanih uvjerenja o stručnoj osposobljenosti.
Članak 3.
Zapisnik o ispitu o stručnoj osposobljenosti vodi se za svakog ispitanika, sastoji se od tri dijela i sadrži:
– 1. dio (znak i naziv Hrvatska obrtnička komora, ime, očevo ime i prezime ispitanika, OIB, nadnevak rođenja, datum, mjesto, općina i županija rođenja, državljanstvo, adresa stanovanja, telefon, redni broj pristupa ispitu);
– 2. dio (podijeljen u 3 odjeljka):
– odjeljak a) rezultat pismenog dijela ispita
– odjeljak b) rezultat usmenog dijela ispita
– odjeljak c) ukupni uspjeh na ispitu, mjesto polaganja ispita i potpis Predsjednika komisije.
– 3. dio (za kandidata koji nije položio ispit, napomene i izdvojena mišljenja članova komisije, potpis predsjednika komisije).
Članak 4.
Matična knjiga ispita o stručnoj osposobljenosti za obavljanje pogrebničke djelatnosti vodi se za sve ispitanike u elektroničkom obliku i sadrži podatke o:
1. Hrvatskoj obrtničkoj komori, redni broj matične knjige i podatak o rednim brojevima koje knjiga obuhvaća
2. ispitaniku (redni broj, matični broj, ime, ime oca i prezime, OIB, nadnevak rođenja, mjesto, općina, županija i podatak o državljanstvu)
3. ispitu o stručnoj osposobljenosti za obavljanje pogrebničke djelatnosti (vrijeme polaganja ispita, uspjeh na pismenom dijelu ispita, uspjeh na usmenom dijelu ispita i konačni uspjeh). Na kraju podataka je prostor za zabilješke i mjesto za potpis predsjednika ispitne komisije.
Članak 5.
Zbirka izdanih uvjerenja o stručnoj osposobljenosti za obavljanje pogrebničke djelatnosti vodi se u elektroničkom obliku i sadrži:
1. opće podatke o Hrvatskoj obrtničkoj komori (broj registra, broj upisa od-do)
2. podatke o izdanim uvjerenjima, (matični broj, zanimanje, ime, ime oca i prezime ispitanika, OIB, nadnevak rođenja, mjesto, općina i županija rođenja, državljanstvo).
3. nadnevak položenog ispita
4. uspjeh na ispitu
5. potpis odgovorne osobe
6. prostor za bilješke
7. mjesto i nadnevak upisa u zbirku.
Članak 6.
Ovaj Pravilnik stupa na snagu prvog dana od dana objave u »Narodnim novinama«.
Klasa: 053-01/12-01/213
Urbroj: 516-04-02/1-15-61
Zagreb, 16. studenoga 2015.
Ministar Gordan Maras, v. r.
