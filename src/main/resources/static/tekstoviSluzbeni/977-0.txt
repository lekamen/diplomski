49 06.05.2015 Pravilnik o izmjenama i dopuni Pravilnika o provedbi mjere Promidžba na tržištima trećih zemalja iz Nacionalnog programa pomoći sektoru vina 2014. - 2018.
MINISTARSTVO POLJOPRIVREDE
978
Na temelju članka 8. stavka 2. i članka 57. stavka 7. Zakona o poljoprivredi (»Narodne novine«, broj 30/2015) ministar poljoprivrede, donosi
PRAVILNIK
O IZMJENANAMA I DOPUNI PRAVILNIKA O PROVEDBI MJERE PROMIDŽBA NA TRŽIŠTIMA TREĆIH ZEMALJA IZ NACIONALNOG PROGRAMA POMOĆI SEKTORU VINA 2014. – 2018.
Članak 1.
U Pravilniku o provedbi mjere Promidžba na tržištima trećih zemalja iz Nacionalnog programa pomoći sektoru vina 2014. – 2018. (»Narodne novine«, broj 37/2015.) u članku 2. stavak 1. mijenja se i glasi:
»(1) Ministarstvo nadležno za poljoprivredu (u daljnjem tekstu: Ministarstvo) je tijelo nadležno za upravljanje Nacionalnim programom, što uključuje planiranje i osiguravanje proračunskih sredstava.«
Članak 2.
Članak 20. mijenja se i glasi:
»Članak 20.
(1) Odluke iz ovoga Pravilnika Agencija za plaćanja dostavlja preporučenom poštom s povratnicom.
(2) Odluke iz ovoga Pravilnika nisu upravni akti, a na njih se može pisanim putem, isključivo preporučenom pošiljkom s povratnicom, podnijeti prigovor Povjerenstvu za prigovore (u daljnjem tekstu: Povjerenstvo) koje imenuje ravnatelj Agencije, na adresu Agencije za plaćanja, u roku od osam dana od dana zaprimanja Odluke.
(3) Prigovore iz stavka 2. ovoga članka Povjerenstvo rješava u roku od trideset dana od dana zaprimanja prigovora.
(4) U postupcima rješavanja po prigovoru Povjerenstvo će zatražiti uvid u dosje predmeta, a može tražiti dodatna pisana ili usmena pojašnjenja i očitovanja od nadležne službe Agencije za plaćanja i od Podnositelja/Korisnika o svim bitnim činjenicama u postupku rješavanja prigovora.
(5) Odluke Povjerenstva su konačne, Agencija za plaćanja ih dostavlja preporučeno s povratnicom Podnositelju/Korisniku, a u slučajevima prihvaćanja prigovora Agencija za plaćanja će nastaviti postupke sukladno odluci Povjerenstva.«
Članak 3.
U članku 34. stavak 5. mijenja se i glasi:
»(5) Rok za povrat sredstava je trideset dana od dana dostave Odluke o povratu sredstava Korisniku.«
Iza stavka 5. dodaje se novi stavak 6. koji glasi:
»(6) Povrat sredstava i poravnanje računa propisani su Zakonom o poljoprivredi.«
Članak 4.
Članak 35. briše se.
Članak 36. briše se.
Dosadašnji članci 37., 38., 39., i 40. postaju članci 35., 36., 37. i 38.
Članak 5.
Ovaj Pravilnik stupa na snagu prvog dana nakon dana objave u »Narodnim novinama«.
Klasa: 080-01/12-01/380
Urbroj: 525-07/0539-15-58
Zagreb, 27. travnja 2015.
Ministar Tihomir Jakovina, v. r.
