 broj 109/07.).
Navedene ocjene Vlade nisu podrobnije obrazložene. Ustavni sud stoga nije u mogućnosti utvrditi na čemu ih Vlada zasniva.
10. Točno je da u ZoLPS-u nije izričito predviđena ovlast izvršnog tijela lokalne i područne (regionalne) samouprave (u konkretnom slučaju, župana) ni za osnivanje radnih tijela ni za imenovanje članova tih tijela.
Unatoč tome, Ustavni sud ne vidi da bi iz ZoLPS-a (u tekstu koji je bio na snazi u relevantno vrijeme, a koji je na snazi i na dan donošenja ove odluke) proizlazilo kako je općinskim i gradskim vijećima odnosno županijskim skupštinama, uključujući Gradsku skupštinu Grada Zagreba, zabranjeno da u svojim statutima predvide ovlast općinskih načelnika, gradonačelnika odnosno župana da osnivaju radna tijela iz svoga djelokruga, a ne vidi ni da bi osnivanje tih radnih tijela upućivalo na stvaranje nekog posebnog – zakonski nepredviđenog – »kolegijalnog izvršnog tijela« koje bi preuzelo poslove upravnih službi ili nekadašnjeg poglavarstva.
11. Ustavni sud u tom smislu primjećuje da je predstojnik državne uprave u svojoj odluci od 24. svibnja 2010. utvrdio nezakonitost članka 3. StO-e/10 tako što je u tumačenju ZoLPS-a pošao od analogije, koja bi se mogla opisati ovako: u ZoLPS-u postoji izričita zakonska ovlast županijske skupštine da osniva i bira članove radnih tijela skupštine, ali takva izričita zakonska ovlast ne postoji za župana, pa je županu stoga zakonom zabranjeno da osniva radna tijela (v. točku 5.1. obrazloženja ove odluke).
Ustavni sud upozorava na pogrešnost takvog tumačenja ZoLPS-a kad je riječ o zakonskom uređenju nadležnosti županijske skupštine odnosno župana. To je tumačenje očito izgubilo iz vida činjenicu da su radna tijela županijske skupštine (kao i općinskih i gradskih vijeća, ali i Hrvatskog sabora) strukturalni element svakog predstavničkog tijela te se ta radna tijela (i njihove ovlasti) nikako ne mogu uspoređivati, a ponajmanje poistovjećivati s onima izvršnih tijela. Stoga je razlika u zakonodavnom pristupu uređenju nadležnosti skupština (i vijeća) kao predstavničkih tijela i nadležnosti župana (i gradonačelnika te općinskih načelnika) kao izvršnih tijela jedinica lokalne i područne (regionalne) samouprave u načelu ustavnopravno dopuštena kad je riječ o njihovim radnim tijelima.
12. Navedena razlika u zakonodavnom pristupu uređenju nadležnosti predstavničkih i izvršnih tijela jedinica lokalne i područne (regionalne) samouprave najjasnije je izražena u sljedećim odredbama ZoLPS-a (u tekstu koji je bio na snazi u relevantno vrijeme, a koji je na snazi i na dan donošenja ove odluke):
»Članak 35.
Predstavničko tijelo:
(...)
6. obavlja i druge poslove koji su zakonom ili drugim propisom stavljeni u djelokrug predstavničkog tijela.«
»Članak 48.
Općinski načelnik, gradonačelnik, odnosno župan:
(...)
6. obavlja i druge poslove utvrđene statutom.
(...)«
Prema tome, zakonodavac je napravio jasnu razliku između nadležnosti predstavničkih tijela (koja se može propisivati samo zakonom ili drugim propisom) od nadležnosti općinskih načelnika, gradonačelnika odnosno župana (koja se može, osim zakonom, propisivati i statutom, to jest općim aktom).
12.1. Ustavni sud u tom smislu primjećuje da ni u odluci predstojnika državne uprave od 24. svibnja 2010., ni u odluci Ministarstva uprave od 8. lipnja 2010., ni u zahtjevu Vlade upućenom Ustavnom sudu nije spomenuta činjenica da ZoLPS dopušta skupštinama (i vijećima) da u statutima samostalno propišu poslove općinskih načelnika, gradonačelnika odnosno župana za koje oni smatraju da ih ta tijela trebaju obavljati izvan onih koji su već propisani samim ZoLPS-om. Ne ulazeći u razloge koji su do toga doveli, ostaje činjenica da odredba članka 48. stavka 1. točke 6. ZoLPS-a nije uzeta u obzir prilikom donošenja odluke o obustavi od primjene članka 3. StO-e/10 i pokretanja postupka pred Ustavnim sudom.
Stoga se mora zaključiti da je Vlada u slučaju osporenog članka 3. StO-e/10 protumačila »duh ZoLPS-a« pretjerano usko i formalistički.