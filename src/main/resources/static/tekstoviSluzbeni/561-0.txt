26 09.03.2015 Pravilnik o dozvoljenim ulaganjima o ograničenjima ulaganja UCITS fonda
HRVATSKA AGENCIJA ZA NADZOR FINANCIJSKIH USLUGA
562
Na temelju članka 97. stavka 7., članka 249. stavka 5., članka 249.a stavka 9. i članka 250.f Zakona o otvorenim investicijskim fondovima s javnom ponudom (»Narodne novine« br. 16/2013 i 143/2014, dalje: Zakon), Hrvatska agencija za nadzor financijskih usluga (dalje: Agencija) na sjednici Upravnog vijeća održanoj 27. veljače 2015. godine donijela je
PRAVILNIK
O DOZVOLJENIM ULAGANJIMA I OGRANIČENJIMA ULAGANJA UCITS FONDA
Članak 1.
Ovim pravilnikom detaljnije se propisuju:
– financijski instrumenti i poslovi na tržištu kapitala u koje se može ulagati imovina UCITS fonda prema odredbama Zakona koje se odnose na korištenje tehnika i instrumenata vezanih uz prenosive vrijednosne papire i instrumente tržišta novca u svrhu učinkovitog upravljanja portfeljem, način njezina ulaganja te ograničenja i uvjeti takvih ulaganja,
– dozvoljena ulaganja UCITS fonda,
– institucije koje se smatraju drugom ugovornom stranom u transakcijama s OTC izvedenicama,
– kategorije drugih izdavatelja instrumenata tržišta novca kojima se ne trguje na uređenim tržištima,
– ograničenja ulaganja imovine UCITS fonda,
– tržišta koja se smatraju uređenima,
– uvjeti i ograničenja vezani za tehnike i instrumente za efikasno upravljanje imovinom UCITS fonda.
Članak 2.
Društvo za upravljanje dužno se prilikom upravljanja imovinom UCITS fonda pridržavati svih odredbi prospekta predmetnog UCITS fonda koje se odnose na vrste imovine u koje je dopušteno ulagati, korištenje tehnika i instrumenata za efikasno upravljanje imovinom UCITS fonda i na ograničenja ulaganja UCITS fonda.
Uređena tržišta
Članak 3.
(1) Uređeno tržište u smislu Zakona je tržište koje ispunjava uvjete za uređeno tržište u skladu s odredbama zakona koji uređuje tržište kapitala u Republici Hrvatskoj i/ili drugoj državi članici.
(2) Službena kotacija u smislu Zakona je kotacija burze sa sjedištem u trećoj državi koja minimalno ispunjava uvjete za uređeno tržište propisane zakonom koji uređuje tržište kapitala u Republici Hrvatskoj i/ili drugoj državi članici.
(3) Druga uređena tržišta u smislu Zakona su ona koja ispunjavaju sljedeće uvjete:
1. u vezi s njima društvo za upravljanje ima propisane sve potrebne procedure i postupke koji osiguravaju postupanje pažnjom dobrog stručnjaka u skladu s pravilima ponašanja propisanim Zakonom i pravilnikom koji uređuje organizacijske zahtjeve društva za upravljanje,
2. u vezi s njima depozitar UCITS fonda ima propisane sve potrebne procedure i postupke za namiru vrijednosnih papira,
3. imaju odobrenje, regulirana su i predmet su nadzora od strane nadležnih tijela sukladno nacionalnom zakonodavstvu država u kojima imaju sjedište,
4. njihovi članovi i operater središnjeg registra nematerijaliziranih financijskih instrumenata su predmet nadzora od strane nadležnih tijela sukladno nacionalnom zakonodavstvu država u kojima imaju sjedište,
5. namira transakcija izvršava se u prihvatljivom vremenskom roku,
6. na njima je dozvoljeno ulagati UCITS fondu odnosno otvorenom investicijskom fondu s javnom ponudom iz države sjedišta toga tržišta,
7. redovito posluju odnosno na njima se kontinuirano u propisanom vremenu odvija trgovanje,
8. zadovoljavaju uvjete likvidnosti na tržištu uzimajući u obzir broj sudionika i mogućnost kontinuiranog utvrđivanja fer cijena financijskih instrumenata kojima se na njima trguje,
9. otvorena su za javnost.
Prenosivi vrijednosni papiri
Članak 4.
(1) Prenosivi vrijednosni papiri u smislu Zakona u koje je UCITS fondu dozvoljeno ulagati su oni koji zadovoljavaju sljedeće kriterije:
1. potencijalni gubitak koji UCITS fond može pretrpjeti u odnosu na držanje tih instrumenata je ograničen na iznos koji je za njih plaćen,
2. njihova likvidnost ne ugrožava ispunjavanje Zakonom i/ili prospektom propisanih uvjeta i rokova isplate pri otkupu udjela, osim u slučajevima kada društvo za upravljanje dokumentirano procijeni da 