 ustavnom konceptu državnih i javnih službi u demokratskom društvu.
Kad bi bila riječ o zakonu koji je donio Hrvatski sabor, Ustavni sud bi iz tih istih razloga takav zakon ukinuo zbog njegove nesuglasnosti s Ustavom (članak 125. alineja 1. Ustava).
Iz navedenih razloga, način na koji se prijedlogom ZOPiND-a nastoje zaštititi parcijalni interesi jedne skupine zaposlenika u javnom sektoru nije u skladu s Ustavom. Prijedlog ZOPiND-a nije u skladu s člankom 3. Ustava u dijelu koji propisuje da je vladavina prava najviša vrednota ustavnog poretka Republike Hrvatske. Naime – s aspekta vladavine prava – prijedlog ZOPiND-a nije u skladu s hrvatskim ustavnim poretkom kao cjelinom, promatra li ga se kao funkcionalno jedinstvo (v. točku 8.2. rješenja Ustavnog suda broj: U-I-3789/2003 u točki 33.1. obrazloženja).
42.3. Konačno, blanketne zakonske zabrane predviđene prijedlogom ZOPiND-a utječu i na isključive ovlasti Vlade i Hrvatskog sabora u pitanjima relevantnima za državni proračun (v. točke 9. i 34.1. obrazloženja ove odluke). To dovodi do zaključka da s aspekta strogog ustavnog nadzora referendumskih pitanja, kakav nalaže članak 95. stavak 1. Ustavnog zakona, predloženi tekst ZOPiND-a ne bi bio u skladu s člankom 110. alinejom 2. te člankom 80. alinejom 3. u vezi s člankom 91. Ustava jer bi ograničavao Vladu odnosno Hrvatski sabor u oblikovanju državnog proračuna (v. točku 34.1. obrazloženja ove odluke).
Naime, prijedlog ZOPiND-a zahtijeva da plaće i druga materijalna primanja koja proizlaze iz radnopravnog statusa zaposlenika koji obavljaju prateće i neosnovne djelatnosti u javnom sektoru obavezno terete sredstva državnog proračuna. Vlada kao isključivi predlagatelj, a Hrvatski sabor kao isključivi donositelj državnog proračuna, za koji su odgovorni, u tom bi pitanju bili vezani ZOPiND-om, iako u suvremenim pravnim porecima za radnopravne odnose zaposlenika u djelatnostima o kojima je riječ postoje i drugačija rješenja. Ustavni sud pritom nije ovlašten prosuđivati prikladnost ili pravednost tih drugih mogućih rješenja. Ta je prosudba u nadležnosti političkih vlasti.
43. Na temelju članka 95. Ustavnog zakona donesena je odluka kao u točki I. izreke.
44. S obzirom na takvo stanje stvari, referendum koji je predmet ovog ustavnosudskog postupka je nedopušten. Iako se mišljenja unutar demokratskog društva mogu i trebaju razlikovati, što uključuje i suprotstavljena stajališta o tome kako trebaju biti uređeni radnopravni odnosi zaposlenika koji obavljaju prateće i neosnovne djelatnosti u javnom sektoru, korištenje referendumom da bi se postigla apriorna i preventivna zabrana budućih promjena postojećeg zakonskog uređenja koje samo po sebi nije u procesu promjena, a ne postoji ni formalizirana odnosno institucionalizirana namjera Vlade da ga promijeni, nije – s aspekta vladavine prava – u skladu s hrvatskim pravnim poretkom kao cjelinom (v. § 1. mišljenja Venecijanske komisije u točki 29. ove odluke).
44.1. Sukladno tome, Ustavni sud je na temelju članka 95. Ustavnog zakona donio odluku kao u točki II. izreke.
45. Ustavni sud na kraju ocjenjuje da u ovom ustavnosudskom postupku nije potrebno ispitivati materijalnopravnu suglasnost referendumskog pitanja s pravom Europske unije jer je Ustav po svojoj pravnoj snazi iznad prava Europske unije. Drugim riječima, s obzirom na točke I. i II. izreke ove odluke, ne postoje razlozi da se ispitivanje provede i s aspekta prava koje u Republici Hrvatskoj važi na temelju osnivačkih ugovora u svjetlu članka 141.c Ustava.
IV. ZAKLJUČCI USTAVNOG SUDA
46. O predloženom referendumskom pitanju, navedenom u cijelosti u točki 4. obrazloženja ove odluke, nije dopušteno raspisivanje referenduma, budući da ZOPiND, u tekstu koji je predložio Organizacijski odbor, nije u skladu s Ustavom.
47. Ne ulazeći u pitanja svrsishodnosti i prikladnosti mogućih različitih oblika mjera izdvajanja pratećih i neosnovnih djelatnosti u javnom sektoru, Ustavni sud utvrđuje da su nadležna državna tijela (Hrvatski sabor i Vlada)