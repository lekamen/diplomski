 zbirni računi u smislu Uredbe (EU) br. 648/2012.
34. Obračunski račun u smislu Dijela petog ovoga Zakona je račun za plaćanje ili račun financijskih instrumenata koji za poravnanje i namiru transakcija financijskim instrumentima koristi središnja druga ugovorna strana i drugi sudionici sustava u smislu posebnog zakona kojim se uređuje konačnost namire u platnim sustavima i sustavima za namiru financijskih instrumenata.«.
Dosadašnja točka 31. postaje točka 35.
Članak 3.
U članku 4. iza točke 48. dodaju se točke 49., 50., 51., 52., 53. i 54. koje glase:
»49. Matično investicijsko društvo u Republici Hrvatskoj je investicijsko društvo sa sjedištem u Republici Hrvatskoj koje ima instituciju ili financijsku instituciju koja je društvo kći ili koja ima sudjelujući udio u takvoj instituciji ili financijskoj instituciji te koja sama nije društvo kći neke druge institucije koja je dobila odobrenje za rad u Republici Hrvatskoj ili financijskog holdinga ili mješovitog financijskog holdinga koji je osnovan u Republici Hrvatskoj.
50. Matično investicijsko društvo u Europskoj uniji je matično investicijsko društvo sa sjedištem u Republici Hrvatskoj ili bilo kojoj drugoj državi članici koje nije društvo kći neke druge institucije koja je odobrenje za rad dobila u bilo kojoj državi članici ili financijskog holdinga ili mješovitog financijskog holdinga koji je osnovan u bilo kojoj državi članici.
51. Grupa je matično društvo i njegova društva kćeri.
52. Mjere za sprječavanje krize jesu ovlasti za izravno uklanjanje nedostataka ili prepreka oporavku u skladu s člankom 43.b stavcima 8. do 11. ovoga Zakona, primjena mjera rane intervencije u skladu s člancima 264.g i 264.h ovoga Zakona, imenovanje posebnog povjerenika u skladu s člankom 264.j ovoga Zakona kao i izvršavanje ovlasti za rješavanje ili uklanjanje prepreka mogućnosti sanacije ili izvršavanje ovlasti otpisa ili konverzije u skladu sa zakonom kojim se uređuje sanacija investicijskih društava.
53. Vijeće za financijsku stabilnost je vijeće za financijsku stabilnost kako je definirano zakonom kojim se uređuje osnivanje, način rada i nadležnost Vijeća za financijsku stabilnost.
54. EBA je Europsko nadzorno tijelo – Europsko nadzorno tijelo za bankarstvo, osnovano Uredbom (EU) broj 1093/2010 Europskog parlamenta i Vijeća od 24. studenoga 2010. o osnivanju europskog nadzornog tijela (Europskog nadzornog tijela za bankarstvo), izmjeni Odluke broj 716/2009/EZ i stavljanju izvan snage Odluke Komisije 2009/78/EZ (u daljnjem tekstu: Uredba (EU) br. 1093/2010).«.
Članak 4.
Članak 7. mijenja se i glasi:
»(1) Iznimno od odredbe članka 6. stavka 4. ovoga Zakona, investicijske usluge iz članka 5. stavka 1. točaka 4. i 5. ovoga Zakona mogu pružati i subjekti za zajednička ulaganja kada za to dobiju odobrenje nadležnog tijela sukladno posebnim propisima kojima se uređuje njihovo poslovanje.
(2) Na subjekte za zajednička ulaganja koji investicijske usluge pružaju u skladu sa stavkom 1. ovoga članka primjenjuju se sljedeće odredbe ovoga Zakona:
1. članak 9. stavak 2. ovoga Zakona,
2. odredbe o temeljnom kapitalu od članka 31. do članka 35. ovoga Zakona,
3. odredbe o organizacijskim zahtjevima od članka 36. do članka 43. ovoga Zakona,
4. odredbe o poslovnom ponašanju i zaštiti klijenata od članka 53. do članka 71. ovoga Zakona,
5. odredbe članaka 82. do 84. ovoga Zakona,
6. odredbe u svezi zaštite ulagatelja iz članka 222. do članka 246. ovoga Zakona,
7. odredbe o nadzoru nad pružanjem investicijskih usluga od članka 247. do članka 279. ovoga Zakona.«.
Članak 5.
Iza članka 43. dodaju se naslovi iznad članaka i članci 43.a, 43.b, 43.c, 43.d, 43.e, 43.f, 43.g, 43.h, 43.i, 43.j, 43.k, 43.l i 43.m koji glase:
»Plan oporavka
Članak 43.a
(1) Planom oporavka koji usvaja uprava investicijskog društva utvrđuju se mjere koje je potrebno poduzeti radi poboljšanja financijskog položaja društva u slučaju značajnog pogoršanja.
(2) Plan oporavka iz stavka 1. ovoga članka dužno je izraditi i primjenjivati investicijsko