 iznimnim okolnostima. Prema stavku 3. članka 20. ZEK-a u postupku rješavanja spora Agencija donosi odluke kojima se ostvaruju regulatorna načela i ciljevi iz članka 5. tog Zakona, te se svaka obveza koju Agencija određuje operatoru mora temeljiti na odredbama ovog Zakona. Prema stavku 5. članka 20. ZEK-a, postupak rješavanja spora ne isključuje pravo bilo koje stranke u sporu na pokretanje sudskog postupka pred nadležnim sudom.
Odredbom članka 5. ZEK-a na koju upućuje članak 20. stavak 3. ZEK-a propisani su načela i regulatorni ciljevi za koje je osnovana Agencija, pa među ostalim, da se obavljanje regulatornih poslova osigurava kroz poduzimanje mjera, primjenjujući načelo objektivnosti, transparentnosti, nediskriminacije i razmjernosti i to osobito promicanjem regulatorne predvidljivosti, osiguranjem dosljednog regulatornog pristupa kroz odgovarajuća razdoblja provjere, sprječavanjem diskriminacije u postupanju prema operatorima elektroničkih komunikacijskih mreža i usluga u sličnim okolnostima i zaštitom tržišnog natjecanja na dobrobit krajnjih korisnika usluga.
U predmetnom sporu H1 Telekom – zainteresirana osoba u ovom postupku, potraživala je naknade zbog povrede utvrđenih regulatornih obveza tužitelja radi zakašnjenja u isporuci reguliranih veleprodajnih usluga te zakašnjenja u otklonu kvarova i smetnji kod tih usluga. Navedene obveze proizlaze iz regulatornih obveza pristupa i korištenja posebnih dijelova mreže prema članku 61. ZEK-a koja obveza je određena tužitelju u tržištima veleprodajnog širokopojasnog pristupa, tržištu veleprodajnog (fizičkom) pristupa mrežnoj infrastrukturi (uključujući dijeljenje ili potpuno izdvojeni pristup) na fiksnoj lokaciji i tržištu pristupa javnoj komunikacijskoj mreži na fiksnoj lokaciji za privatne i poslovne korisnike. Regulatorna obveza pristupa je utvrđena nakon provedene analize mjerodavnih tržišta kao dokumenta u kojima su određene regulatorne obveze i definiran njihov sadržaj. Navedenom obvezom propisani su rokovi i uvjeti realizacije veleprodajnih usluga te zabranjeno svako postupanje koje bi moglo uskraćivati, odugovlačiti, otežavati ili neopravdano uvjetovati drugim operatorima realizaciju svojih veleprodajnih usluga. Zakašnjenje povlači za sobom obvezu plaćanja naknade u iznosima i pod uvjetima koje je HAKOM propisao . Stoga je spor o naknadama koje su sadržane u Standardnim ponudama HT-a neposredno vezan uz ZEK jer naknade proizlaze iz samog Zakona što otklanja tužiteljev prigovor nenadležnosti. Slijedom toga sudske odluke na koje se tužitelj poziva nisu mjerodavne kako to osnovano navodi i tuženik.
Što se tiče prigovora tužitelja da izreka rješenja nije određena u smislu članka 98. stavka 3. ZUP-a, valja istaći da se radi o posebnom upravnom području koje s obzirom na svoju složenost traži povezivanje s odgovarajućim člancima konkretne Standardne ponude tužitelja. Stoga Sud ocjenjuje da je izreka odrediva jer su u njoj postavljeni odgovarajući parametri temeljem kojih se obveza može bez teškoća utvrditi.
U odnosu na dio kojim se osporava opravdanost naknada za kašnjenje u otklanjanju kvarova i smetnji za uslugu veleprodajnog širokopojasnog pristupa i uslugu izdvojenog pristupa lokalnoj petlji koje nisu u području odgovornosti tužitelja te koje tužitelj nije mogao otkloniti zbog nemogućnosti pristupa lokaciji u vlasništvu treće osobe Sud upućuje na obrazloženje osporenog rješenja kao detaljno i razložno obrazloženo u pogledu izostanka aktivne suradnje tužitelja sa zainteresiranom osobom po tom pitanju, što je osnova za određivanje naknade.
S obzirom na sve navedeno Sud ocjenjuje da su u upravnom postupku koji je prethodio donošenju rješenja detaljno utvrđene sve odlučne činjenice, da su stranke imale mogućnost uvida u očitovanje druge stranke, da je održana rasprava u skladu s odredbama ZEK i ZUP-a te da je osporeno rješenje valjano i detaljno obrazloženo, te je stoga trebalo temeljem odredbe članka 57. stavka 1. ZUS-a odbiti tužbeni zahtjev tužitelja.
Objava presude