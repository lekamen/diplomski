 da se isti ne odnose niti obvezuju Metronet radi nepostojanja propisanih pretpostavki, posljedično tome ne može postojati niti obveza na zaključenje aneksa ugovora, za uslugu koja nije niti zahtijevana. Prema tome aneks ugovora prema obrascu Standardne ponude mogu sklopiti samo operatori korisnici koji su podnijeli zahtjev tužitelju za ugradnjom klimatizacije u kolokacijskim prostorijama i koji su prihvatili ponudu tužitelja. Uz to navodi da je člankom 1.3. stavkom 4. Standardne ponude propisano da obrasci definirani u dodacima ove Standardne ponude predstavljaju ogledne primjerke te su podložni promjenama ovisno o konkretnom slučaju. Metronet dodatno pojašnjava kako se odredbe Standardne ponude mogu mijenjati samo odlukom o izmjeni Standardne ponude, koju donosi Agencija što znači da se ista ne može samoinicijativno mijenjati od strane tužitelja. To je samo dodatna potvrda o nepostojanju obveze za sklapanjem aneksa ugovora prema priležećem obrascu iz dodatka Standardne ponude. Kako je prema mišljenju zainteresirane osobe odluka donijeta u skladu s člankom 98. stavkom 5. Zakona o općem upravnom postupku. Predlaže Sudu da tužbu odbije kao neosnovanu.
Zainteresirana osoba Amis telekom d.o.o. iz Zagreba nije dostavio odgovor na tužbu.
Tužba nije osnovana.
Ocjenjujući zakonitost osporene odluke Sud nalazi da je tuženo tijelo Hrvatska agencija za poštu i elektroničke komunikacije (sada Hrvatska regulatorna agencija za mrežne djelatnosti, dalje: HAKOM) imala osnove donijeti osporenu odluku iz razloga iznijetih u obrazloženju osporene odluke koju prihvaća i ovaj Sud.
Tužitelj je podnio zahtjev tuženom tijelu za donošenje rješenja kojim se operatorima Metronet telekomunikacije d.d. i Amis Telekom d.o.o. nalaže:
1.1. potpisati aneks ugovora o pružanju kolokacijskih usluga dostavljen od strane HT-a 4. veljače 2010. godine za svaku pojedinu kolokacijsku prostoriju u kojoj je ugrađen klimatizacijski uređaj, a koju koristi samostalno ili zajednički dijeli s drugim operatorima korisnicima;
1.2. podmiriti svoj dio troškova ugradnje klimatizacijskih uređaja koji će HT odrediti sukladno odredbama Standardne ponude za sve kolokacijske prostorije koje koriste samostalno ili zajednički dijeli s drugim operatorima korisnicima te
1.3. podmiriti trošak korištenja klimatizacijskih uređaja sukladno odredbama Standardne ponude za sve kolokacijske prostorije koje koriste, a u koje je ugrađena klimatizacija i to od datuma ugradnje pojedinog klimatizacijskog uređaja, odnosno početka korištenja kolokacijskog prostora.
Prema podacima spisa predmeta proizlazi nespornim da je temeljem Standardne ponude koja je vrijedila u vrijeme ugradnje klimatizacijskih uređaja 15. prosinca 2006. godine propisano da će T-Com ispuniti sve klimatizacijske uvjete predviđene ETSI normama kako bi osigurao stabilan rad opreme operatora korisnika u kolokacijskoj prostoriji, vodeći računa o adekvatnoj potrošnji energije. Trošak ugradnje i održavanja klimatizacijske opreme snose operatori korisnici u proporcijalnim dijelovima u odnosu na disipacijsku snagu vlastitih uređaja, a na zahtjev operatora korisnika T-Com će ponuditi klimatizaciju uz dodatnu naknadu.
Izmjenom Standardne ponude od 11. siječnja 2008. godine odredba je proširena tako da u svom zahtjevu operator korisnik mora naznačiti disipaciju snage svoje opreme kao i najaviti disipaciju snage u slučaju nadogradnje opreme. T-Com će u roku 15 dana od dana podnošenja zahtjeva operatora korisnika dostaviti ponudu za ugradnju klimatizacije u kolokacijski prostor, a u roku 30 dana od dana primitka prihvaćene ponude od strane operatora korisnika izvršiti ugradnju klimatizacije u kolokacijski prostor. Nadalje, T-Com će izraditi jedinstvenu ponudu za sve operatore korisnike koji dijele zajedničku unutrašnju kolokaciju. Operatori korisnici koji prihvate ponudu dijelit će trošak ugradnje klimatizacije na jednake dijelove, a troškove održavanja klimatizacijske opreme snose svi operatori korisnici koji dijele zajedničku unutrašnju