 ništavost je pogrešno.'
3) Isti stav zauzet je i u presudi Vrhovnog suda donesenoj pod brojem Rev 1342/1998-2 od 11.11.1999., u kojoj se ističe da:
'Stajalište prvostupanjskog suda da je ugovor o darovanju sklopljen na štetu darodavateljevih vjerovnika ništav, je pogrešno. Pobijanje takvog ugovora uređeno je naime na poseban način odredbama čl. 280. do 285. ZOO. U smislu odredbe čl. 284. ZOO pobijani pravni posao dužnika i treće osobe nije pravno nevaljan, već on gubi učinak samo prema tužitelju i samo koliko je potrebno za ispunjenje njegovih potraživanja. Zato protutužitelji ne mogu uspjeti s paulijanskom tužbom kojom traže utvrđenje ništavosti pobijanog darovnog ugovora.'
4) I na kraju isto tako i u presudi Vrhovnog suda broj Rev 611/04-2 od 30.05.2005., jasno se ističe da:
'Prema odredbi čl. 103. ZOO-a ugovor koji je suprotan Ustavu Republike Hrvatske, prisilnim propisima te moralu društva je ništav, ako cilj povrijeđenog pravila ne upućuje na neku drugu sankciju ili ako zakon o određenom slučaju ne propisuje što drugo.
No, iz obrazloženja odluka nižestupanjskih sudova proizlazilo bi da nisu dani razlozi za ništavost u smislu gore navedene odredbe, već bi ukazivali na pobojnost ugovora (povreda načela jednake vrijednosti uzajamnih davanja, dužnost ispunjenja obveze i dr.).'
(...)
Obzirom na navedeno, ovakvim postupanjem drugostupanjskog suda najozbiljnije se ugrožava jedinstvena primjena zakona i ravnopravnosti svih u njihovoj primjeni.«
g) Osporeno rješenje Vrhovnog suda
16. Osporenim rješenjem Vrhovnog suda odbačena je kao nedopuštena revizija podnositeljice.
U obrazloženju rješenja Vrhovnog suda istaknuto je:
»Vijeće Vrhovnog suda Republike Hrvatske ispitalo je dopuštenost revizije po čl. 392.b Zakona o parničnom postupku ('Narodne novine', broj 53/91, 91/92, 112/99, 88/01, 117/03, 88/05, 88/08 i 123/08, 57/11 – dalje: ZPP) koji se u ovom slučaju primjenjuje na temelju odredbe čl. 53. Zakona o izmjenama i dopunama Zakona o parničnom postupku ('Narodne novine', broj 57/11), te ocijenilo da je revizija nedopuštena po čl. 392.b st. 2. ZOO jer u reviziji nije određeno naznačeno pravno pitanje zbog kojega je revizija podnesena uz određeno navođenje propisa i drugih važećih izvora prava koji se na njega odnose. Zato je valjalo odbaciti reviziju i riješiti kao u izreci.«
III. PRIGOVORI PODNOSITELJICE
17. Podnositeljica u ustavnoj tužbi navodi:
»Navedenom je odlukom Županijski sud zauzeo stav potpuno suprotan shvaćanju i odlukama Vrhovnog suda koji je već u nekoliko identičnih predmeta donio svoje odluke i objavio svoje nedvojbeno izražene stavove, a što je Županijski sud u Zagrebu potpuno zanemario, prema mu je podnositeljica čak i u prilogu svoje žalbe dostavila primjerke navedenih odluka. U stvari drugostupanjski se sud uopće nije osvrnuo na bilo koji navod iznesen u žalbi, već je u nekoliko općenitih rečenica potvrdio stav prvostupanjskog suda, a koji je, kao što je to već navedeno, potpuno suprotan od stava Vrhovnog suda.«
Podnositeljica u podnesku od 22. listopada 2013. (kojim je proširila ustavnu tužbu i u odnosu na rješenje Vrhovnog suda) navodi:
»Tužiteljica ističe da je istaknuto obrazloženje predmetne odluke sasvim netočno. Naime, tužiteljica je u svojoj reviziji, čije prihvaćanje je u konkretnom slučaju trebalo osigurati jedinstvenu primjenu Zakona i ostvarenje jednakopravnosti građana pred Zakonom, u cijelosti postupila sukladno odredbi članka 382. st. 2. Zakona o parničnom postupku, te ostaje potpuno nejasno iz kojih razloga Vrhovni sud smatra da predmetno pitanje nije određeno naznačeno.
Upravo suprotno tome, (a što punomoćnik tužiteljice smatra i nakon održanog predavanja i ponuđenih uputa o sastavljanju predmetnih izvanrednih revizija od strane suca Vrhovnog suda) predmetno je pitanje sasvim jasno naznačeno te je uz to dan i odgovor na pitanje što bi se dogodilo ako predmetne odluke u konkretnom slučaju ostanu na snazi.
Tužiteljica je u svojoj izvanrednoj reviziji jasno odvojila i naglasila pitanje zbog kojeg 