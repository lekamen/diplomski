64 10.06.2015 Presuda Visokog upravnog suda Republike Hrvatske broj: Us-10637/11-5 od 19. ožujka 2015.
VISOKI UPRAVNI SUD REPUBLIKE HRVATSKE
1237
PRESUDA
Visoki upravni sud Republike Hrvatske u vijeću sastavljenom od sudaca toga suda Mire Kovačić, predsjednice vijeća, mr.sc. Ivice Kujundžića i Eveline Čolović Tomić, članova vijeća, te više sudske savjetnice Marine Zagorec, zapisničarke, u upravnom sporu tužitelja CIPELA BROJ 42. d.o.o. (prijašnja tvrtka: TU ONE BROKERI d.o.o.) iz Zagreb, Teslina 10/II, kojeg zastupaju punomoćnici Zajedničkog odvjetničkog ureda Goran Veljović, Siniša Borštner, Nadan Perić, Denis Jelenković, Merima Ibrahimović, Jelena-Kristina Cindrić Bačac, Andrej Stanič, Mladen Pavićević, Ivana Bilić Komparić, Saša Cvečić i Damir Krpan, odvjetnici iz Pule, Dobrilina 9, protiv rješenja tuženika Hrvatske agencije za nadzor financijskih usluga Republike Hrvatske, Miramarska 24b, Zagreb, klasa: UP/I-041-02/10-06/45, urbroj: 326-321-11-21 od 15. rujna 2011., radi nadzora nad investicijskim društvom, u nejavnoj sjednici vijeća održanoj 19. ožujka 2015.
presudio je
Tužba se odbija.
Obrazloženje
Točkom 1. osporenog rješenja tužitelju se oduzima odobrenje za rad. Točkom 2. istog rješenja određeno je da od dana primitka tog rješenja, tužitelj ne smije sklopiti, započeti obavljati ili obaviti niti jednu novu investicijsku uslugu ili aktivnost za koje je odobrenje za rad bilo izdano. Prema točki 3. istog rješenja, tužitelj ne može, u roku od 6 mjeseci od dana primitka tog rješenja, zatražiti ponovno izdavanje odobrenja za rad. Točkom 4. istog rješenja tužitelju se nalaže, da u roku od 15 dana od dana primitka tog rješenja, Hrvatskoj agenciji za nadzor financijskih usluga dostavi dokaze o: – obavještavanju svih klijenata o oduzimanju odobrenja za rad, otkazu registracije pozicija na računima klijenata koji se vode kod Središnjeg klirinškog depozitarnog društva d.d. Zagreb, zatvaranju posebnih računa za novčana sredstva klijenata, urednom izvršenju ili opozivu svih naloga klijenata, pokretanju postupka brisanja djelatnosti iz sudskog registra nadležnog trgovačkog suda.
Prema točki 5. istog rješenja određeno je da se isto rješenje upisuje u Registar društava ovlaštenih pružati investicijske usluge i obavljati investicijske aktivnosti, koji vodi Hrvatska agencija za nadzor financijskih usluga, pod registarskim brojem 95. Točkom 6. određeno je da će se to rješenje objaviti u »Narodnim novinama«.
U opširnoj tužbi tužitelj u bitnome navodi razloge zbog kojih osporava zakonitost osporenog rješenja navodeći ih po pojedinim točkama (dijelovima osporenog rješenja). U odnosu na točku 1. osporenog rješenja – odobrenje za rad izdano na temelju neistinitih podataka tužitelj ističe da po pitanju organizacijske i operativne strukture, Agencija u svibnju 2010. ne nalazi kod tužitelja nikakvih nezakonitosti i nepravilnosti, te da je shema organizacijske strukture uz opis razgraničenja ovlasti te zaduženje i odgovornosti po pojedinim radnim mjestima sadržana u poslovnom planu u prilogu zahtjevu za izdavanje suglasnosti za imenovanje člana uprave Gorana Borojevića, koji je predan Agenciji krajem 2010. godine, što čini središnji i najveći dio internog akta koji uređuje organizacijsku strukturu tužitelja i postupanje unutar tužitelja. Što se tiče pitanja ažuriranja internog »Pravilnika o zaprimanju i rješavanju pritužbi nalogodavca«, tužitelj ističe da je isti usklađen u okviru priprema za podnošenje izjave o ispunjavanju uvjeta za pružanje investicijskih usluga i obavljanje investicijskih aktivnosti do kraja 2009. godine. Te je interne akte tužitelj ponovno dostavio Agenciji u prilogu svog prigovora na zapisnik od 22. studenog 2010. Također, razvidno je da je tužitelj internim Pravilnikom uredio politiku upravljanja sukobom interesa, da su njegovi zaposlenici bili upoznati s istom te da se ta politika provodila u praksi. Nadalje, tužitelj ističe da je prilikom provođenja nadzora predložio službenim osobama Agencije, demonstraciju rada IT