49 06.05.2015 Pravilnik o provedbi mjere Restrukturiranje i konverzija vinograda iz Nacionalnog programa pomoći sektoru vina 2014. - 2018.
MINISTARSTVO POLJOPRIVREDE
976
Na temelju članka 8. stavka 2. i članka 57. stavka 7. Zakona o poljoprivredi (»Narodne novine«, broj 30/2015) ministar poljoprivrede donosi
PRAVILNIK
O PROVEDBI MJERE RESTRUKTURIRANJE I KONVERZIJA VINOGRADA IZ NACIONALNOG PROGRAMA POMOĆI SEKTORU VINA 2014. – 2018.
I. OPĆE ODREDBE
Članak 1.
Ovim Pravilnikom propisuju se uvjeti i način provedbe mjere Restrukturiranje i konverzija vinograda (u daljnjem tekstu: Restrukturiranje) iz Nacionalnog programa pomoći sektoru vina 2014. – 2018. (u daljnjem tekstu: Nacionalni program).
Članak 2.
(1) Ministarstvo nadležno za poljoprivredu (u daljnjem tekstu: Ministarstvo) je tijelo nadležno za upravljanje Nacionalnim programom, što uključuje planiranje i osiguravanje proračunskih sredstava.
(2) Agencija za plaćanja u poljoprivredi, ribarstvu i ruralnom razvoju (u daljnjem tekstu: Agencija za plaćanja) je tijelo nadležno za provedbu mjere Restrukturiranje prema Nacionalnom programu, što uključuje provedbu javnog natječaja.
Članak 3.
U smislu ovoga Pravilnika definiraju se sljedeći pojmovi:
»Projekt« je cjelokupna, sveobuhvatna investicijska aktivnost nekog korisnika za koju se traži sufinanciranje prema Nacionalnom programu i mjeri Restrukturiranje, a sastoji se od prihvatljivog i neprihvatljivog ulaganja.
»Aktivnost« je određeni agrotehnički ili pomotehnički postupak kojim se ostvaruje strukturna promjena u vinogradu.
»Ulaganje« je prihvatljivi dio aktivnosti projekta za koji se traži potpora.
»Trošak« je pojedinačna vrijednost materijala, opreme ili usluga kojim se djelomično ili u cijelosti ostvaruje provedba određene aktivnosti ulaganja.
»Prihvatljivi troškovi« su dozvoljeni troškovi koji udovoljavaju uvjetima za sufinanciranje iz Programa.
»Korisnik« je fizička ili pravna osoba kojoj su odobrena ulaganja Odlukom o odobrenju projekta iz Nacionalnog programa.
»Restrukturiranje i/ili konverzija vinograda« je provođenje niza agrotehničkih i pomotehničkih aktivnosti unutar postojećih površina nasada vinograda kojima se rekonstruira ili zamjenjuje postojeći nasad s ciljem unapređenja proizvodnje i kakvoće.
»Premještanje vinograda« obuhvaća provođenje agrotehničkih aktivnosti podizanja drugog nasada u ekvivalentnoj površini adekvatnoj nasadu vinograda koji se u zadanom vremenskom okviru treba iskrčiti.
»Krčenje vinograda« obuhvaća aktivnost uklanjanja postojećeg nasada vinograda koji se zamjenjuje novim nasadom na istoj ili na drugoj površini.
»Potpora« u mjeri Restrukturiranje je javna potpora sredstvima proračuna Europske unije.
»Prihvatljiva površina vinograda« je površina unutar opsega vanjskih trsova vinograda kojemu se dodaje pojas čija je širina jednaka polovici razmaka među redovima.
»Financijska godina« obuhvaća razdoblje od 16. listopada prethodne godine do 15. listopada tekuće godine.
»Vinska godina« obuhvaća razdoblje od 1. kolovoza prethodne godine do 31. srpnja tekuće godine.
»Poduzeće« je svaki subjekt koji se bavi gospodarskom djelatnošću, bez obzira na njegov pravni oblik. Ovo uključuje, posebno, samozaposlene osobe i obiteljska poduzeća koja se bave obrtom ili drugim djelatnostima, kao i partnerstva ili udruženja koja se redovno bave gospodarskom djelatnošću sukladno Annexu 1. Uredbe Komisije (EZ) br. 800/2008. od 6. kolovoza 2008. godine.
II. PODNOSITELJI PRIJAVE
Članak 4.
(1) Podnositelji prijave (u daljnjem tekstu: Podnositelji) za mjeru Restrukturiranje u okviru provedbe Nacionalnog programa mogu biti proizvođači (fizičke ili pravne osobe) upisani u Vinogradarski registar.
(2) Fizičke osobe moraju biti obveznici poreza na dohodak/poreza na dobit.
Članak 5.
(1) Potpora se ne odobrava poduzećima u poteškoćama u smislu smjernica Zajednice o državnim potporama za spašavanje i restrukturiranje tvrtki u poteškoćama (SL C 244/2, 1. 10. 2004.; str. 2).
(2) Podnositelji koji su u prethodnoj godini iskazali gubitak 