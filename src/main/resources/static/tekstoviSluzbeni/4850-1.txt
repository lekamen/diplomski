 kuna.
3.2. Od donošenja odluke Ustavnog suda koja je u spis Općinskog suda u Sinju zaprimljena 20. srpnja 2009. pa do podnošenja ustavne tužbe, uočena je korespondencija prvostupanjskog suda s Ministarstvom pravosuđa vezana uz dostavu rješenja diplomatskim putem, potom jedno rješenje od 21. srpnja 2008. o ispravku rješenja broj: I-403/79 od 23. kolovoza 2005., rješenje o obustavi ovršnog postupka od 23. kolovoza 2005., a zadnja radnja u sudskom spisu je rješenje Županijskog suda u Splitu broj: Gžx-213/11 od 15. ožujka 2012. kojim je odbijena žalba podnositelja kao ovrhovoditelja i potvrđeno je prvostupanjsko rješenje kojim je ovrha obustavljena. Ovrha je obustavljena jer ovrhovoditelji nisu predujmili troškove ovrhe – provođenje očevida po sudskim vještacima (članak 14. stavak 2. Ovršnog zakona, »Narodne novine« broj 57/96., 29/99., 42/00., 173/03., 194/03., 151/04., 88/05. i 121/05.).
Postupak se gotovo cijelo vrijeme vodio pred Županijskim sudom u Splitu koji je odluku o žalbi donio gotovo tri godine nakon odluke Ustavnog suda navedene u točki 3. obrazloženja ove odluke, dok je drugostupanjsko rješenje sukladno zakonskim propisima strankama trebao dostaviti prvostupanjski sud – Općinski sud u Splitu, Stalna služba u Sinju – koji to do danas nije učinio u odnosu na podnositelja.
III. MJERODAVNO PRAVO
4. U rješenju broj: U-IIIVs-3669/2006 i dr. od 2. ožujka 2010. (»Narodne novine« broj 34/10.) Ustavni sud opisao je razvoj pravne zaštite ustavnog prava na suđenje u razumnom roku od trenutka njegovog uvođenja u hrvatski pravni sustav, stupanjem na snagu Promjene Ustava Republike Hrvatske 9. studenoga 2000. (»Narodne novine« broj 113/00.), do stupanja na snagu Zakona o izmjenama i dopunama Zakona o sudovima (»Narodne novine« broj 153/09.; u daljnjem tekstu: ZIDZoSud:153/09).
U rješenju broj: U-IIIA-322/2014 od 23. prosinca 2014. (»Narodne novine« broj 8/15.) Ustavni sud opisao je i daljnji razvoj tog mehanizma pravne zaštite sve do 14. ožujka 2013. kada je stupio na snagu Zakon o sudovima (»Narodne novine« broj 28/13.; u daljnjem tekstu: ZoSud:28/13). U glavi VI. tog zakona pod nazivom »Zaštita prava na suđenje u razumnom roku« propisan je novi, drugačiji model zaštite prava na suđenje u razumnom roku u odnosu na onaj koji je bio na snazi u ranijem zakonodavnom razdoblju.
ZoSud:28/13 do danas je izmijenjen Zakonom o izmjenama i dopunama Zakona o sudovima (»Narodne novine« broj 33/15.). Tekst Zakona o sudovima koji je danas na snazi u ovoj se odluci skraćeno označava kraticom: ZoSud:28/13-33/15.
U nastavku se daje kratki pregled relevantnih zakonodavnih razdoblja.
1) Zakonodavna razdoblja od 2002. do 2013.
5. Od 15. ožujka 2002., to jest od stupanja na snagu Ustavnog zakona o izmjenama i dopunama Ustavnog zakona o Ustavnom sudu Republike Hrvatske (»Narodne novine« broj 29/02.), Ustavni sud bio je nadležan u prvom i posljednjem stupnju za zaštitu prava na suđenje u razumnom roku, a ustavna tužba bila je jedino pravno sredstvo u Republici Hrvatskoj za zaštitu tog prava.
6. Stupanjem na snagu Zakona o sudovima 29. prosinca 2005. (»Narodne novine« broj 150/05.; u daljnjem tekstu: ZoSud:150/05) u domaći pravni poredak uvedeno je novo pravno sredstvo za zaštitu navedenog prava: zahtjev za zaštitu prava na suđenje u razumnom roku (članci 27. i 28. ZoSud-a:150/05). O tom je zahtjevu odlučivao neposredno viši sud, a protiv prvostupanjskog rješenja mogla se podnijeti žalba Vrhovnom sudu.
Protiv rješenja Vrhovnog suda mogla se podnijeti ustavna tužba.
7. Člankom 7. Zakona o izmjenama i dopunama Zakona o sudovima (»Narodne novine« broj 153/09.; u daljnjem tekstu: ZIZoSud:153/09) izmijenjen je članak 28. ZoSud-a:150/05. Novim stavcima 5. i 6. članka 28. ZoSud-a:150/05-153/09 uvedeno je novo pravno sredstvo protiv rješenja Vrhovnog suda: žalba tročlanom vijeću Vrhovnog suda. Time je u pravni poredak uveden još jedan institucionalni stupanj zaštite prava na suđenje u razumnom roku.
8. Zaključno, od kraja 2005. do kraja 2009. taj se postupak