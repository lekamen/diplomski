72 06.08.2016 Obvezatne upute broj Z VIII o načinu uređenja biračkog mjesta
DRŽAVNO IZBORNO POVJERENSTVO REPUBLIKE HRVATSKE
1722
Na osnovi članka 56. točka 3. Zakona o izborima zastupnika u Hrvatski sabor (»Narodne novine«, broj 66/15 – pročišćeni tekst i 104/15 – Odluka i Rješenje Ustavnog suda Republike Hrvatske, broj: U-I-1397/2015 od 24. rujna 2015., dalje: Zakon) Državno izborno povjerenstvo Republike Hrvatske propisuje
OBVEZATNE UPUTE BROJ Z VIII
O NAČINU UREĐENJA BIRAČKOG MJESTA
1. U prostorijama u kojima će se glasovati (biračko mjesto) smiju se isticati državni simboli u skladu s Ustavom Republike Hrvatske i Zakonom o grbu, zastavi i himni Republike Hrvatske te zastavi i lenti Predsjednika Republike Hrvatske, kao što su grb Republike Hrvatske i zastava Republike Hrvatske, te obilježja županija, gradova odnosno općina sukladno njihovom statutu.
2. Birački odbor je dužan neposredno prije otvaranja biračkog mjesta, na biračkom mjestu vidljivo istaknuti oglas sa svim prihvaćenim listama i imenima i prezimenima kandidata izborne jedinice i sa svim prihvaćenim kandidaturama u XII. izbornoj jedinici, te naputak o načinu glasovanja birača pripadnika nacionalnih manjina.
3. Biračko mjesto mora biti uređeno i opremljeno na način da se osigura tajnost glasovanja paravanima ili sličnim sredstvima tako da nitko u prostoriji ne može vidjeti kako je birač popunio glasački listić.
4. Birački odbor provjerit će je li sav promidžbeni materijal vezan uz izbornu promidžbu uklonjen s biračkog mjesta i iz njegove neposredne blizine (50 m), a u protivnom će isti ukloniti članovi biračkog odbora.
5. Birački odbor dužan je na prednju stranu svake glasačke kutije vidljivo istaknuti oznaku izborne jedinice za koju se glasuje.
6. Ove Obvezatne upute objavit će se u »Narodnim novinama« i stupaju na snagu danom objave u »Narodnim novinama«, a objavit će se i na internetskoj stranici Državnog izbornog povjerenstva www.izbori.hr.
Klasa: 013-03/16-01/29
Urbroj: 507/11-16-8
Zagreb, 3. kolovoza 2016.
Predsjednik Branko Hrvatin, dipl. iur., v. r.
