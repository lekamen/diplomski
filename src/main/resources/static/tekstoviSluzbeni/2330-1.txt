 slučaju tuženik nije razmatrao meritum spora i razloge koji su doveli do usvajanja zahtjeva tužitelja, već je isključivo utvrdio da je zahtjev tužitelja u cijelosti ispunjen, čime su se ispunile procesne pretpostavke za obustavom postupka.
Slijedom navedenog, predlaže odbiti tužbeni zahtjev.
Radi ocjene zakonitosti osporavanog rješenja, Sud je izvršio uvid u spis tuženika i isprave priložene spisu, te je uzeo u obzir provedene dokaze i činjenice utvrđene u postupku donošenja osporavane odluke, kao i dokaze provedene u ovom upravnom sporu.
Sud je 3. rujna 2015. održao usmenu i javnu raspravu te je time strankama, u skladu s odredbom članka 6. Zakona o upravnim sporovima (»Narodne novine« broj: 20/10., 143/12., 152/14.) dana mogućnost izjasniti se o zahtjevima i navodima drugih stranaka te o svim pitanjima koja su predmet ovog upravnog spora.
Na temelju razmatranja svih činjeničnih i pravnih pitanja, Sud je ocijenio tužbeni zahtjev tužitelja neosnovanim.
Člankom 51. stavak 1. Zakona o elektroničkim komunikacijama (»Narodne novine« broj: 73/08., 90/11., 133/12. – dalje u tekstu: ZEK) propisano je da u slučaju spora između krajnjeg korisnika usluga i operatora javnih komunikacijskih usluga u vezi s pružanjem usluga, iznosom kojim je zadužen za pruženu uslugu, kakvoćom pružene usluge ili prigovorom zbog povrede odredaba pretplatničkog ugovora krajnji korisnik usluga može podnijeti zahtjev za rješavanje spora Agenciji u roku od 30 dana od dana dostavljanja pisanog odgovora povjerenstva za pritužbe potrošača iz članka 50. stavka 13. ovoga Zakona. Zastara osporene tražbine ne teče za vrijeme rješavanja spora pred Agencijom.
Člankom 46. stavak 5. Zakona o općem upravnom postupku (»Narodne novine« broj: 47/09.) propisano je da kad se tijekom postupka utvrdi da više ne postoje pravne pretpostavke za vođenje postupka, rješenjem će se obustaviti postupak.
Prema ocjeni Suda, tužitelj, u bitnome, osporava rješenje tuženika jer je u istome propušteno navesti okolnosti koje su u provedenom postupku dovele do usvajanja prigovora tužitelja od strane operatora Hrvatskog Telekoma d.d., a koja je okolnost u snimljenom telefonskom razgovoru obrazložena.
Uvidom u priloženi spis predmeta razvidno je da se tužitelj podnio prigovor Hrvatskom Telekomu d.d. sa zahtjevom za raskid sklopljenog MAX2 Biz Flat ugovora, koju uslugu su dogovorili preko korisničke službe telefonom 12. rujna 2012., ali kojom prilikom djelatnik operatora nikada nije spomenuo da se radi o trajanju ugovorne obveze od 24 mjeseca, nisu dobili pismenu kopiju novog ugovora s tom odredbom (ni putem pošte, ni elektroničkom poštom).
U odgovoru od 5. rujna 2013. Hrvatski Telekom d.d. odbija zahtjev za raskid prije isteka razdoblja obveznog trajanja pretplatničkog ugovora za MAX2Biz paket bez plaćanja naknade, pozivajući se na protek roka iz članka 50. Zakona o elektroničkim komunikacijama.
Dopisom od 2. prosinca 2013. operator obavještava tužitelja o donesenoj odluci Povjerenstva za pritužbe poslovnih korisnika u drugostupanjskom postupku, te ističu da iako je prvostupanjska odluka donesena potpuno u skladu s važećim zakonskim aktima, te unatoč činjenici da u spornom razdoblju nisu utvrđeni nikakvi propusti, razmatrani su i drugi segmenti dosadašnjeg pretplatničkog odnosa, slijedom čega je Povjerenstvo donijelo odluku o iznimno pozitivnom rješenju iste.
Stoga je izdan nalog za isključenje ugovorne obveze spornog paketa MAX2 Biz Flat te ako i dalje žele trajno isključenje telefonskog priključka broj 01/4667141, mogu za isto podnijeti zahtjev.
Na oba dopisa operatora tužitelj podnosi tuženiku zahtjev za rješavanje spora od 31. prosinca 2013. u kojem traži da tuženik djeluje medijatorski i predloži Hrvatskom Telekomu d.d. da prihvati zahtjev za raskid dijela usluga iz ugovora od dana našeg podnošenja originalnog zahtjeva za raskid iz ljeta 2013., a ostalih usluga tj. telefona iz prosinca 2013. (jer više ne želi imati odnos sa društvom koje ga dovodi u zablude), te da tuženik izvrši povrat