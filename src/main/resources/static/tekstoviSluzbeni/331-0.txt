17 13.02.2015 Pravilnik o doznaci stabala, obilježavanju drvnih sortimenata, popratnici i šumskom redu
MINISTARSTVO POLJOPRIVREDE
332
Na temelju članka 31. stavka 4. Zakona o šumama (»Narodne novine« br. 140/2005., 82/2006., 129/2008., 80/2010., 124/2010., 25/2012.. 68/2012., 148/2013. i 94/2014.), ministar poljoprivrede donosi
PRAVILNIK
O DOZNACI STABALA, OBILJEŽAVANJU DRVNIH SORTIMENATA, POPRATNICI I ŠUMSKOM REDU
Članak 1.
Ovim Pravilnikom propisuje se postupak i način doznake stabala za sječu, obilježavanje drvnih sortimenata, izdavanje popratnica za šumske proizvode te uspostavljanje šumskog reda.
I. DOZNAKA STABALA ZA SJEČU
Članak 2.
Pod doznakom se podrazumijeva odabiranje, obilježavanje i mjerenje stabala za sječu te obračun drvnog sječivog obujma.
Članak 3.
(1) Doznaka stabala se obavlja prema smjernicama i načinu gospodarenja pojedinom šumom propisanim šumskogospodarskim planovima, odnosno odobrenim opsegom nužne doznake stabala u šumama za koje nisu izrađeni programi gospodarenja.
(2) Iznimno od odredbe stavka 1. ovoga članka, u sastojinama u kojima su uočena oštećena, suha i stabla u stanju propadanja, u svrhu zaštite i očuvanja šuma, doznačit će se:
I) odumrla stabla;
II) živa stabla:
a) koja imaju osutost krošnje veću od 80%;
b) ako je odumiranjem zahvaćen vrh stabla kod crnogoričnih stabala;
c) na kojima se pojavljuju karakteristični simptomi bolesti i štetnika na ili ispod kore (npr. karakteristične tamne pjege na kori debla-tekline, miceliji raznih gljiva, piljevina od kukaca drvaša i slično).
(3) Neće se doznačiti stabla za sječu, ako je osutost krošnje izazvana golobrstom, djelomičnim golobrstom, kasnim mrazom, olujnim vjetrom ili sličnim uzrokom.
Članak 4.
(1) Doznačena stabla mjere se i obilježavaju u prsnoj visini (približno 1,30 m od tla), na nagnutim terenima s gornje strane, na mrtvoj kori oznakama vidljivim sa svih strana stabla (boja, zates i dr.) i otiskom žiga doznačnog čekića na zatesu žilišta.
(2) Zates na žilištu s utiskom žiga doznačnog čekića mora biti vidljiv poslije sječe.
(3) Iznimno od odredbe stavka 1. ovoga članka, kada se obavlja sječa svih stabala u mladim sastojinama (3. i 4. debljinski stupanj) obilježavaju se samo granice površine i to otiskom doznačnog čekića na panju i vidljivom oznakom u prsnoj visini rubnih stabala.
(4) Odlukom Trgovačkog društva ili šumoposjednika može se, uz obavezno obilježavanje propisano u stavku 1. ovoga članka odrediti i dodatno obilježavanje doznačenih stabala.
Članak 5.
(1) Žig doznačnog čekića okruglog je oblika (kružnica promjera 35 mm).
(2) Žig režijskog čekića ima oblik istostraničnog trokuta sa zaobljenim vrhovima i stranicama od 35 mm.
(3) Žig šumokvarnog čekića je kvadratnog oblika (dimenzije stranica su 30 mm). Žig šumokvarnoga čekića posjeduju Trgovačko društvo »Hrvatske šume« d.o.o. (u daljnjem tekstu: Trgovačko društvo), Savjetodavna služba i licencirani izvođač za vođenje šumoposjeda.
(4) Žig kontrolnog čekića ima oblik pravilnog šesterokuta (promjer opisane kružnice iznosi 40 mm) i sadrži:
a. oznaku – DŠ, koja označava državne šume ili ŠŠ – koja označava šume šumoposjednika,
b. u donjem dijelu oznaku – K i broj čekića ispisan arapskim brojem. Kontrolni čekić posjeduju Trgovačko društvo i Savjetodavna služba.
(5) Za ovjeru popratnice služi žig ili faksimil režijskog čekića istovjetnog sadržaja, umanjen za polovicu mjerila.
(6) Na faksimil režijskog čekića analogno se primjenjuju svi propisi koji vrijede za režijski čekić.
(7) Hrvatska komora inženjera šumarstva i drvne tehnologije (u daljnjem tekstu: Komora) izdaje odobrenje za izradu čekića licenciranim izvođačima na temelju rješenja o izdavanju odgovarajuće licencije (licencija za fazu izvođenja i nadzora radova doznake stabala, za fazu nadzora radova pridobivanja drva iz šume te vođenja šumoposjeda) i Savjetodavnoj službi.
(8) O izradi, preuzimanju i zaduživanju čekića iz stavaka 1.-4. ovoga članka Komora vodi evidenciju.
(9) Komora je dužna nadležnom ministarstvu dostaviti obavijest o