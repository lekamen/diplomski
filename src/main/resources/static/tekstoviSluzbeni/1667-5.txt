prijenos sadržaja. Iz naprijed navedene analize može se zaključiti da je predmet analize, a potom i regulacije u postupku koji je prethodio ovom upravnom sporu bio segment IPTV usluge koji čini prijenos sadržaja te da tuženik nije odredio regulatorne obveze koje bi se odnosile na sam sadržaj programa koji se prenosi, odnosno da nije ograničio tužiteljevu slobodu koja se odnosi na segment sadržaja programa koji se prenosi. Polazeći od navedenog kao i činjenice da su veze između dvaju tržišta utvrđene na temelju analize činjenica koje se odnose na prijenos, a ne na sam sadržaj programa koji se prenosi, Sud ocjenjuje neosnovanom tužiteljevu tvrdnju da je tuženik prekoračio granice ovlasti propisane ZEK-om.
Na takav zaključak upućuje i činjenica da je u postupku koji je prethodio ovom upravnom sporu Agencija za zaštitu tržišnog natjecanja, koja je, prema tužiteljevoj tvrdnji, nadležna za zaštitu tržišnog natjecanja u dijelu usluge koji se odnosi na pružanje sadržaja programa, tuženiku dostavila mišljenje, klasa: 034-08/2012-01/014, urbroj: 580-07/58-12-02 od 12. ožujka 2012., u smislu članka 54. stavka 5. ZEK-a, iz kojega ne proizlazi da bi ta Agencija bila nadležna za zaštitu tržišnog natjecanja na tržištu pružanja IPTV usluge. Naprotiv, iz mišljenja Agencije razvidno je kako Agencija smatra da je u isključivoj nadležnosti tuženika provođenje postupka kakav je proveden u konkretnom slučaju. Agencija je, nadalje, utvrdila da je tuženik u konkretnom slučaju vodio računa o mjerodavnim smjernicama Europske komisije o analizi tržišta i utvrđivanju značajne tržišne snage sukladno zajedničkom regulatornom okviru za elektroničke komunikacijske mreže i usluge koje su implementirane u hrvatsko zakonodavstvo putem ZEK-a i koje su u skladu s načelima prava tržišnog natjecanja.
Sud smatra neosnovanom tužiteljevu tvrdnju da regulatorne obveze određene osporavanom odlukom nisu u skladu s načelom razmjernosti. Iz iscrpne, obrazložene »Analize tržišta maloprodaje širokopojasnog pristupa Internetu« razvidno je koji su ciljevi izrečenih regulatornih obveza te kojim se kriterijima i razlozima tuženik rukovodio pri određivanju regulatornih obveza na tržištu maloprodaje širokopojasnog pristupa Internetu na kojemu je tužitelj utvrđen operatorom sa značajnom tržišnom snagom kao i na usko povezanom tržištu prijenosa televizijskih programa uz plaćanje naknade. Valja naglasiti da je iz spisa predmeta razvidno da je, pri određivanju regulatornih obveza, tuženik uspostavio razliku između regulatornih obveza vezanih uz promotivne ponude širokopojasnog pristupa Internetu i onih koje se odnose na IPTV uslugu. Naime, uzimajući u obzir činjenicu da je tužitelj započeo nuditi IPTV uslugu dvije godine nakon usluge širokopojasnog pristupa Internetu, tuženik je smatrao opravdanim i potrebnim tužitelju omogućiti dodatnu promotivnu ponudu za IPTV uslugu, što znači da za navedenu uslugu tužitelj može ponoviti promotivnu ponudu unutar razdoblja od jedne godine tj. može imati dvije promotivne ponude za istu uslugu u razdoblju od godine dana. Iz navedenog se može zaključiti da su pri određivanju regulatornih obveza koje se odnose na IPTV usluge uzete u obzir okolnosti koje opravdavaju blaže mjere u odnosu na mjere određene za tržište širokopojasnog pristupa Internetu. Stoga Sud utvrđuje da su regulatorne obveze tužitelja određene uz poštivanje načela razmjernosti utvrđenog ZEK-om. Slijedom iznesenog, a polazeći od činjenice utvrđene u upravnom postupku da na tržištima koja su obuhvaćena osporavanom odlukom ne postoji djelotvorno tržišno natjecanje te činjenice da regulatorne obveze propisane člancima 58., 59., 60., 61., 62. i 65. ZEK-a ne bi mogle osigurati ostvarivanje regulatornih ciljeva i načela propisanih člankom 5. ZEK-a, Sud zaključuje kako nema osnove za sumnju u nerazmjerno određene regulatorne obveze u konkretnom slučaju.
Utvrdivši, slijedom svega iznesenog, tužbeni zahtjev neosnovanim, valjalo je, na temelju članka 57. stavka 1. Zakona o upravnim sporovima,