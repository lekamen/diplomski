132 04.12.2015 Statut Hrvatske komore inženjera građevinarstva
HRVATSKA KOMORA INŽENJERA GRAĐEVINARSTVA
2486
Na temelju članka 21. stavka 2. Zakona o komori arhitekata i komorama inženjera u graditeljstvu i prostornom uređenju (»Narodne novine«, broj 78/15.), uz prethodnu suglasnost Ministarstva graditeljstva i prostornoga uređenja klasa: 360-01/15-01/156, urbroj: 531-01-15-3, od 21. listopada 2015. godine, Skupština Hrvatske komore inženjera građevinarstva na sjednici održanoj 14. studenoga 2015. godine, donijela je
STATUT
HRVATSKE KOMORE INŽENJERA GRAĐEVINARSTVA
I. OSNOVNE ODREDBE
Članak 1.
Ovim Statutom pobliže se uređuju zadaće i poslovi Hrvatske komore inženjera građevinarstva (u daljnjem tekstu: Komora), prava i dužnosti članova Komore, tijela Komore i upravljanje poslovima Komore, oblici organiziranja i rada u Komori, oblici strukovnog povezivanja i rada, rad stegovnih tijela i centra za mirenje pri Komori, opći akti Komore i njihovo donošenje, javnost rada Komore, tajništvo Komore, te druga pitanja od značaja za rad Komore.
Izrazi koji se koriste u ovom Statutu, a imaju rodno značenje odnose se jednako na muški i ženski rod.
Članak 2.
Komora je samostalna i neovisna strukovna organizacija ovlaštenih inženjera građevinarstva, ovlaštenih voditelja građenja građevinske struke, ovlaštenih voditelja radova građevinske struke, te stranih osoba građevinske struke s poslovnim nastanom u Republici Hrvatskoj, koji obavljaju poslove regulirane profesije građevinske struke u svojstvu odgovorne osobe, u skladu s posebnim propisima koji uređuju obavljanje djelatnosti u području prostornoga uređenja i gradnje, i posebnim zakonom kojim se uređuje priznavanje inozemnih stručnih kvalifikacija.
Komora je pravna osoba javnog prava s pravima, obvezama i odgovornostima utvrđenim Zakonom o komori arhitekata i komorama inženjera u graditeljstvu i prostornom uređenju (u daljnjem tekstu: Zakon), drugim posebnim zakonima koji uređuju obavljanje djelatnosti u upravnom području prostornoga uređenja i gradnje, posebnim zakonom koji uređuje priznavanje inozemnih stručnih kvalifikacija, i ovim Statutom.
Članak 3.
Članovi Komore su ovlašteni inženjeri građevinarstva, ovlašteni voditelji građenja građevinske struke, ovlašteni voditelji radova građevinske struke i strane osobe građevinske struke s poslovnim nastanom u Republici Hrvatskoj (u daljnjem tekstu: članovi Komore), koji u skladu s posebnim propisima obavljaju poslove regulirane profesije građevinske struke u djelatnosti projektiranja i/ili stručnog nadzora građenja, te građenja.
Članstvo u Komori je obvezno, i stječe se upisom u odgovarajući imenik Komore u skladu s uvjetima propisanim Zakonom, posebnim zakonima kojima se uređuje djelatnost prostornoga uređenja i gradnje, posebnim zakonom koji uređuje priznavanje inozemnih stručnih kvalifikacija, i ovim Statutom.
Članstvo u Komori prestaje danom brisanja iz odgovarajućeg imenika Komore.
Naziv i sjedište Komore
Članak 4.
Naziv Komore je: HRVATSKA KOMORA INŽENJERA GRAĐEVINARSTVA.
Naziv Komore u prijevodu na engleski jezik je: CROATIAN CHAMBER OF CIVIL ENGINEERS.
Skraćeni naziv Komore je: HKIG.
Sjedište Komore je u Zagrebu.
Komora se upisuje u sudski registar Trgovačkog suda.
Znak Komore
Članak 5.
Komora ima svoj znak, čiji izgled utvrđuje Skupština.
Komora je na temelju Ugovora o korištenju žigova Hrvatske komore arhitekata i inženjera u graditeljstvu zadržala pravo neograničenog raspolaganja žigovima, te njihovog korištenja za namjene za koje su i bili korišteni.
Komora je preuzela korištenje žiga kojim je zaštićen logotip Komore, u sljedećem opisu:
»Logotip (znak) Komore čine likovni elementi povezani u jedinstvenu cjelinu, koja ostvaruje prepoznatljivost i originalnost vizualnog identiteta Komore. Logotip (znak) Komore je kocka, pravilno i sukladno geometrijsko tijelo, raščlanjeno na pet konstrukcijskih segmenata, koji predstavljaju pet strukovnih razreda, te crveni hrvatski kvadrat – segment u bazi kocke. Uz logotip (znak) mogu se navoditi i 