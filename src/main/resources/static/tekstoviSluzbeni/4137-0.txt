58 24.06.2016 Odluka o imenovanju Državnog povjereništva za odlikovanja i priznanja Republike Hrvatske
PREDSJEDNICA REPUBLIKE HRVATSKE
1486
Na temelju odredbe članka 98. stavka 1. podstavka 5. i članka 106. Ustava Republike Hrvatske (»Narodne novine«, broj 56/90, 135/97, 113/00, 28/01, 76/10 i 5/14 – Odluka Ustavnog suda Republike Hrvatske), te članka 26. Zakona o odlikovanjima i priznanjima Republike Hrvatske (»Narodne novine«, broj 20/95, 57/06 i 141/06), donosim
ODLUKU
O IMENOVANJU DRŽAVNOG POVJERENIŠTVA ZA ODLIKOVANJA I PRIZNANJA REPUBLIKE HRVATSKE
I.
Ovom Odlukom imenuje se Državno povjereništvo za odlikovanja i priznanja Republike Hrvatske (u daljnjem tekstu: Državno povjereništvo).
Zadaća Državnog povjereništva je razmatranje poticaja i prijedloga za dodjelu odlikovanja i priznanja sukladno odredbi članka 28. Zakona o odlikovanjima i priznanjima Republike Hrvatske te podnošenje usklađenih prijedloga Predsjednici Republike Hrvatske.
II.
Državno povjereništvo čine Povjerenstvo za civilna odlikovanja i priznanja i Povjerenstvo za vojna odlikovanja i priznanja.
Povjerenstva u sastavu Državnog povjereništva imaju 7 (sedam) članova.
Ovom Odlukom imenuju se predsjednica povjerenstava te članovi povjerenstava u sastavu Državnog povjereništva iz reda dužnosnika Ureda predsjednice Republike Hrvatske.
Ostali članovi povjerenstava imenuju se na temelju prijedloga tijela državne i javne vlasti te drugih pravnih osoba iz točke III. i IV. ove Odluke.
III.
Za predsjednika Povjerenstva za civilna odlikovanja i priznanja imenuje se akademik ZVONKO KUSIĆ, predsjednik Hrvatske akademije znanosti i umjetnosti.
Za zamjenika predsjednika Povjerenstva za civilna odlikovanja i priznanja imenuje se savjetnik Predsjednice Republike Hrvatske za društvene djelatnosti.
Ostali članovi Povjerenstva za civilna odlikovanja i priznanja su predstavnici:
– Hrvatske gospodarske komore,
– Rektorskog zbora Republike Hrvatske,
– Hrvatskog olimpijskog odbora,
– Hrvatskog paraolimpijskog odbora i
– Hrvatskog Crvenog križa.
Za tajnika Povjerenstva za civilna odlikovanja i priznanja imenuje se mr. sc. MIRKO MARIJAN, tajnik Vojnog ureda u Kabinetu za obranu i nacionalnu sigurnost Ureda predsjednice Republike Hrvatske.
IV.
Za predsjednika Povjerenstva za vojna odlikovanja i priznanja imenuje se MARIJAN MAREKOVIĆ, umirovljeni general-pukovnik.
Za zamjenika predsjednika Povjerenstva za vojna odlikovanja i priznanja imenuje se savjetnik Predsjednice Republike Hrvatske za obranu i nacionalnu sigurnost.
Članom Povjerenstva za vojna odlikovanja i priznanja po položaju imenuje se posebni savjetnik Predsjednice Republike Hrvatske za branitelje.
Ostali članovi Povjerenstva za vojna odlikovanja i priznanja su predstavnici:
– Glavnog stožera Oružanih snaga Republike Hrvatske,
– Ministarstva obrane,
– Ministarstva unutarnjih poslova i
– Ministarstva branitelja.
Za tajnika Povjerenstva za vojna odlikovanja i priznanja imenuje se brigadir VLADO ČULINA, pobočnik predsjednice Republike Hrvatske.
V.
Stručne i administrativne poslove za pripremu sjednica povjerenstava u sastavu Državnog povjereništva obavljaju tajnici povjerenstava.
Stručnu pomoć Državnom povjereništvu u obavljanju zadaća iz točke I. ove Odluke pruža Služba za odnose s građanima u Tajništvu Ureda predsjednice Republike Hrvatske.
Državno povjereništvo donosi poslovnik o svom radu.
VI.
Članove povjerenstava kao predstavnike tijela državne i javne vlasti te drugih pravnih osoba iz točke III. i IV. ove Odluke imenuju čelnici tih tijela u roku od 8 (osam) dana od dana stupanja na snagu ove Odluke.
VII.
Ova Odluka stupa na snagu danom objave u »Narodnim novinama«.
Klasa: 060-01/16-02/01
Urbroj: 71-06-01/1-16-1
Zagreb, 20. lipnja 2016.
Predsjednica Republike Hrvatske Kolinda Grabar-Kitarović, v. r.
