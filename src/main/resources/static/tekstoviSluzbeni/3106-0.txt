16 19.02.2016 Pravilnik o reviziji cestovne sigurnosti i osposobljavanju revizora cestovne sigurnosti
MINISTARSTVO POMORSTVA, PROMETA I INFRASTRUKTURE
455
Na temelju članka 70.a stavka 6. Zakona o cestama (»Narodne novine«, broj 84/2011, 22/2013, 54/2013, 148/2013 i 92/2014) ministar pomorstva, prometa i infrastrukture donosi
PRAVILNIK
O REVIZIJI CESTOVNE SIGURNOSTI I OSPOSOBLJAVANJU REVIZORA CESTOVNE SIGURNOSTI
I. OPĆE ODREDBE
Predmet i područje
Članak 1.
(1) Ovim Pravilnikom, propisuje se: način i opseg obavljanja poslova revizije cestovne sigurnosti (u daljnjem tekstu: revizija), radno iskustvo i stručna sprema za revizora cestovne sigurnosti (u daljnjem tekstu: revizor) te postupak izdavanja ovlaštenja, program osposobljavanja za revizora i provjera osposobljenosti, program dodatnog osposobljavanja, sadržaj i način vođenja očevidnika ovlaštenih revizora, izrada izvješća revizora te način izračuna naknade za obavljanje poslova revizije cestovne sigurnosti.
(2) Ovaj Pravilnik sadrži odredbe koje su u skladu s Direktivom 2008/96/EC Europskog parlamenta i Vijeća od 19. studenoga 2008. godine o sigurnosti upravljanja cestovne infrastrukture (SL L 319 od 29. studenoga 2008. godine).
(3) Pojmovi korišteni u ovom Pravilniku imaju jednako značenje kao što ga određuju propisi iz područja cesta, gradnje i sigurnosti prometa na cestama.
Provođenje revizije
Članak 2.
(1) Revizija se provodi kod planiranja i izgradnje novih cesta ili rekonstrukcije postojeće mreže cesta te pregleda postojećih cesta u početnom razdoblju korištenja i predstavlja sustavni proces koji se odvija u svim fazama planiranja, projektiranja, građenja i puštanja u promet.
(2) Reviziju provodi revizor koji samostalno obavlja pregled analiza, prometnih studija, projekata te svih ostalih stručnih podloga i podataka.
(3) Revizor nakon provedene revizije izrađuje izvješće o ocjeni utjecaja na sigurnost u cestovnom prometu i izvješće o reviziji sigurnosti cesta. Izvješće sadrži nalaze o provedenoj reviziji i preporuke za projektanta, upravitelja javne ceste te koncesionara.
(4) Revizor treba pripremiti izvješće o reviziji u roku određenom ugovorom između naručitelja i revizora.
(5) Naručitelj revizije je upravitelj ceste i koncesionar. Naručitelj revizije je obavezan revizoru staviti na raspolaganje sve raspoložive dokumente i podatke vezano za provođenje revizije.
(6) Ukoliko investitor infrastrukturnog projekta koji utječe na cestovnu sigurnost, odnosno sigurnost sudionika cestovnog prometa nije upravitelj ceste, naručitelj izvješća iz prethodnog stavka je investitor tog projekta, a upravitelj ceste uz izdavanje suglasnosti, prema zakonu koji uređuje ceste, provjerava je li investitor uvažio izvješće revizora.
Postupanje po izvješću o reviziji
Članak 3.
(1) Izvješće o reviziji revizor dostavlja naručitelju.
(2) Na temelju primljenog izvješća naručitelj priprema pisani odgovor u kojem detaljno određuje zaključke, i to:
– koje će primjedbe u potpunosti uvažiti,
– koje će primjedbe djelomično uvažiti uz navođenje razloga te prijedloga načina otklanjanja nedostataka,
– s kojim primjedbama iz izvješća se ne slaže, uz obrazloženje zbog čega ih ne može uvažiti.
(3) Odgovor iz prethodnog stavka naručitelj dostavlja revizoru u roku od 30 dana od dana zaprimanja izvješća.
(4) Revizor potvrđuje ili odbija zaključke iz odgovora iz prethodnog stavka i o tome obavještava naručitelja u roku od 15 dana.
(5) Ako revizor odbaci zaključke, naručitelj cjelokupnu dokumentaciju dostavlja Ministarstvu pomorstva, prometa i infrastrukture (u daljnjem tekstu: Ministarstvo) koje na prijedlog povjerenstva iz članka 4. ovoga Pravilnika u roku od 30 dana daje konačno mišljenje.
(6) Konačno mišljenje Ministarstva naručitelj izvješća obavezan je prihvatiti.
(7) Svi dokumenti navedeni u ovom članku Pravilnika čine sastavni dio dokumentacije za ishođenje propisanih dozvola.
Povjerenstvo za reviziju cestovne sigurnosti
Članak 4.
(1) Povjerenstvo za reviziju cestovne sigurnosti (u daljnjem tekstu: