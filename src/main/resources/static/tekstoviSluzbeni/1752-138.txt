 da je podnositelj sve te prigovore ranije istaknuo i u prvostupanjskom postupku i u žalbi protiv prvostupanjske presude.
472. U obrazloženju presude Županijskog suda u Zagrebu u vezi s tim prigovorima podnositelja navedeno je sljedeće (str. 72. i 73. presude):
»Prigovara« (misli se na podnositelja – op. Ustavnog suda) »objavi informacija o predmetu u medijima za koje smatra da ih daje USKOK i to samo one koje njega terete.
(…)
… ta je obrana posve jasno usmjerena k otklanjanju kaznene odgovornosti s optuženog Ive Sanadera. Sud nije prihvatio argumente koje je optuženik u svojoj obrani predočio.«
473. U žalbi protiv prvostupanjske presude, koju je podnositelj osobno uputio Vrhovnom sudu, istaknuto je:
»Nakon što je ‘našao’ takve ‘svjedoke’, glavni državni odvjetnik je morao imati i pomoć medija koji su mu trebali odraditi lakši dio posla – a to je proglasiti Ivu Sanadera krivim i prije nego li postupak pred sudom započne.
Tako smo bili svjedoci nevjerojatne medijske hajke protiv mene, koja se temeljila na objavljivanju tajnih dokumenata iz istrage, i koja je vršila snažan pritisak na sud, sudionike u postupku i na javnost.
Moja je obrana, odvjetnica Jasna Novak, još 21. veljače 2011. podnijela kaznenu prijavu protiv nepoznatog počinitelja, da bi joj općinska državna odvjetnica Željka Pokupec već 22. veljače 2011. odgovorila da je Općinsko državno odvjetništvo zatražilo odmah od MUP-a, Ravnateljstva policije i Uprave kriminalističke policije provođenje kriminalističkog istraživanja radi utvrđivanja tko je neovlašteno disponirao iskazima, te time počinio kazneno djelo odavanja službene tajne iz članka 351. Kaznenog zakona.
Nakon toga iz DORH-a nismo čuli ništa više. Stoga je moja obrana gospođa Jadranka Sloković 6. rujna 2012. godine, dakle nakon uzaludna čekanja više od godinu i po dana na rezultate istrage, uputila požurnicu DORH-u i MUP-u. Potom su mediji objavili da je MUP još u 2011. godini završio istragu i utvrdio da je glavni državni odvjetnik u vrijeme objavljivanja inkriminiranih tekstova i nakon toga imao na stotine telefonskih kontakata s potpisnicima novinskih tekstova. Nakon te medijske informacije koja se pozivala na dokument pod nazivom ‘analitička obrada’ sačinjen u MUP-u, uputili smo predstavku saborskom Odboru za nacionalnu sigurnost i unutarnju politiku.
Ono što želim ovdje naglasiti je činjenica da se u ovom slučaju DORH/USKOK u medijima branio da je tajne dokumente iz istrage mogla dati i bilo čija obrana, a da oni to nikako nisu. Ako takvo obrazloženje možda, premda je manje vjerojatno, može vrijediti za postupke u kojima je veći broj osumnjičenika, u ovom slučaju ta mogućnost otpada. U ovom kaznenom postupku samo sam ja bio osumnjičen i optužen, te je tako samo moja obrana imala uvid u spis. Budući da u interesu moje obrane nije nipošto, i ne može biti, stvaranje atmosfere linča i proglašavanja krivim i prije postupka, očigledno je riječ o tome da je DORH/USKOK te tajne dokumente iz istrage davao medijima. To je njima, dakle optužbi, bilo i jest u interesu. Na takav zaključak upućuje i činjenica da u medijima nije objavljen ni jedan dokument koji bi išao meni u prilog, nego su svi odreda bili negativni, predvođeni iskazima onih prethodno obrađenih ‘krunskih svjedoka’ koji su se objavljivali u tjednim nastavcima, pa nakon nekoliko mjeseci bili ponavljani, te pomno tempirani prije samih rasprava.
O tim smo nepravilnostima i kršenju zakona od strane USKOK-a i tijekom rasprava zapisnički izvijestili sud (npr. 4. 11. 2011.).«
474. U obrazloženju presude Vrhovnog sudu na navedene je prigovore odgovoreno ovako (str. 37.):
»Optuženik u žalbi … prigovara postupanju USKOK-a, posebno na iznošenje informacija tijekom istražne faze postupka. Navedenim prigovorima nije konkretizirana ni potkrijepljena niti jedna žalbena osnova pa oni nisu razmatrani.«
4.3. Ostala sredstva pravne zaštite kojima se koristio podnositelj
475. Podnositelj je po svojoj punomoćnici Jasni Novak, odvjetnici u Zagrebu, Općinskom državnom