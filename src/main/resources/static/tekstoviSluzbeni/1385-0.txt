72 30.06.2015 Pravilnik o plutajućim objektima
MINISTARSTVO POMORSTVA, PROMETA I INFRASTRUKTURE
1386
Na temelju članka 38. stavka 4. Zakona o plovidbi i lukama unutarnjih voda (»Narodne novine« broj 109/2007, 132/2007, 51A/2013 i 152/14) ministar pomorstva, prometa i infrastrukture donosi
PRAVILNIK
O PLUTAJUĆIM OBJEKTIMA
Članak 1.
Ovim Pravilnikom određuje se način utvrđivanja sposobnosti za uporabu, pregled i nadzor, najmanji broj i stručna osposobljenost brodaraca na plutajućim objektima, isprave i knjige te oznake plutajućeg objekta.
Članak 2.
Odredbe ovoga Pravilnika odnose se na plutajuće objekte čija je istisnina veća od 1 tone te na plutajuće objekte istisnine manje od 1 tone, ako su složene konstrukcije ili imaju nadgradnju, odnosno, ugrađeno postrojenje.
Članak 3.
Plutajućim objektom u smislu ovoga Pravilnika smatraju se:
1. pristan – plutajući objekt namijenjen pristajanju drugih plovila i opremljen uređajima za vez, snabdijevanje i prekrcaj tereta,
2. plutajuća radionica – plutajući objekt namijenjen za popravke plovila na vodi,
3. pontonski most – most položen preko posebno sidrenih i međusobno povezanih pontona,
4. stambena lađa – plutajući objekt namijenjen za boravak osoba koje nisu posada objekta,
5. plutajući ugostiteljski objekt – plutajući objekt namijenjen ugostiteljskim svrhama,
6. plutajući dok – plutajući objekt građen i opremljen za dizanje i spuštanje – porinuće plovila prilikom radova dokovanja,
7. pontonska marina – niz međusobno povezanih pontona, posebno usidrenih i privezanih, opremljenih opremom za vez i snabdijevanje drugih plovila posebice plovila za sport i razonodu,
8. svi drugi slični objekti, stalno privezani ili usidreni na vodi koji, u pravilu, nisu namijenjeni za pomicanje (kućice na vodi, skladišta, spremišta, hangari, vodenice, kupališta, bazeni i sl.).
Članak 4.
(1) Sposobnost za uporabu plutajućeg objekta utvrđuje se njegovim pregledom.
(2) Pregled plutajućeg objekta obavlja Tehničko nadzorno tijelo (u daljnjem tekstu TNT) na zahtjev vlasnika, odnosno brodara. Zahtjev se podnosi na način i u rokovima kako je to određeno Pravilima za tehnički nadzor brodova unutarnje plovidbe Hrvatskog registra brodova (u daljnjem tekstu Pravila za tehnički nadzor).
(3) Na obavljanje pregleda i izdavanje knjiga i isprava plutajućih objekata primjenjuju se odredbe posebnog propisa o plovidbi unutarnjim vodama i Pravila za tehnički nadzor.
Članak 5.
(1) Plutajući objekt prema vrsti, veličini i namjeni mora imati uređaje i opremu za:
a) sidrenje i privez,
b) spašavanje,
c) osiguranje od potapanja
d) sprečavanje i gašenje požara,
e) signalizaciju.
(2) Uređaji i oprema moraju odgovarati zahtjevima Tehničkih pravila, moraju biti u ispravnom stanju i nalaziti se na plutajućem objektu dok je on u upotrebi.
(3) Najmanji broj i vrstu uređaja i opreme plutajućeg objekta utvrdit će TNT prilikom pregleda i upisat će ih u svjedodžbu o sigurnosti plutajućeg objekta.
Članak 6.
Prije početka izgradnje odnosno izvođenja radova na obnovi ili prepravci plutajućeg objekta, naručitelj radova je dužan projekte za izvođenje tih radova podnijeti TNT-u na odobrenje.
Članak 7.
(1) Pregled plutajućeg objekta obavlja se nakon njegove izgradnje, obnove, popravka ili prepravka.
(2) Pregledi kojima se utvrđuje sposobnost za upotrebu plutajućeg objekta mogu biti osnovni, redovni i izvanredni.
Članak 8.
Obvezi osnovnog pregleda podliježu:
1. novoizgrađeni i novonabavljeni plutajući objekt – prije upisa u Očevidnik plutajućih objekata i
2. obnovljeni, preinačeni i upisani plutajući objekt, kada se na njemu obavila obnova, popravak ili prepravak kojom su promijenjene njegove konstrukcijske osobine – prije stavljanja u upotrebu.
Članak 9.
(1) Osnovni pregled plutajućeg objekta obuhvaća:
a) pregled konstrukcije trupa;
b) pregled kotlova i posuda pod tlakom, sredstava za protupožarnu zaštitu, električnih uređaja, signalnih uređaja, sredstava za spašavanje, te pregled ostalih uređaja i opreme čija bi neispravnost mogla ugroziti sigurnost