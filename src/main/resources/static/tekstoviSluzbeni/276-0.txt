15 06.02.2015 Zakon o izmjenama i dopunama Zakona o proračunu
HRVATSKI SABOR
277
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA ZAKONA O PRORAČUNU
Proglašavam Zakon o izmjenama i dopunama Zakona o proračunu, koji je Hrvatski sabor donio na sjednici 30. siječnja 2015. godine.
Klasa: 011-01/15-01/03
Urbroj: 71-05-03/1-15-2
Zagreb, 3. veljače 2015.
Predsjednik Republike Hrvatske Ivo Josipović, v. r.
ZAKON
O IZMJENAMA I DOPUNAMA ZAKONA O PRORAČUNU
Članak 1.
U Zakonu o proračunu (»Narodne novine«, br. 87/08. i 136/12.) u članku 2. stavku 2. iza riječi: »opći proračun« dodaju se riječi: »odnosno koji se sukladno pravilima statističke metodologije Europske unije (ESA 2010, propisana Uredbom (EU) 549/2013 Europskog parlamenta i Vijeća) razvrstavaju u sektor opće države, a nisu proračunski korisnici«.
Članak 2.
U članku 3. točki 16. iza riječi: »na upravljanje« dodaju se riječi: »i koji su prema pravilima statističke metodologije Europske unije (ESA 2010, propisana Uredbom (EU) 549/2013 Europskog parlamenta i Vijeća) razvrstani u sektor opće države, a nisu proračunski korisnici,«.
Iza točke 51. dodaje se nova točka 52. koja glasi:
»52. posebne preporuke Vijeća Europske unije su mjere ekonomske politike koje država članica Europske unije treba poduzeti s ciljem održivog gospodarskog rasta,«.
Dosadašnje točke 52., 53., 54., 55., 56., 57. i 58. postaju točke 53., 54., 55., 56., 57., 58. i 59.
Članak 3.
U članku 12. iza stavka 4. dodaju se stavci 5. i 6. koji glase:
»(5) Jedinice lokalne i područne (regionalne) samouprave, proračunski i izvanproračunski korisnici objavljuju godišnje financijske izvještaje na svojim internetskim stranicama najkasnije u roku od osam dana od dana njihove predaje.
(6) Proračunski i izvanproračunski korisnici koji nemaju vlastite internetske stranice objavljuju godišnje financijske izvještaje iz stavka 5. ovoga članka na internetskim stranicama nadležnog razdjela organizacijske klasifikacije državnog proračuna, odnosno nadležne jedinice lokalne i područne (regionalne) samouprave, u roku od osam dana od dana njihove predaje.«.
Članak 4.
Naslov iznad članka 23. mijenja se i glasi: »STRATEŠKO PLANIRANJE«.
U članku 23. stavku 1. riječi: »sredine ožujka« zamjenjuju se riječima: »kraja veljače«.
U stavku 2. riječi: »sredine travnja« zamjenjuju se riječima: »kraja ožujka«.
Iza stavka 3. dodaje se stavak 4. koji glasi:
»(4) Ministarstva i druga državna tijela na razini razdjela organizacijske klasifikacije izvještavaju Ministarstvo financija polugodišnje i godišnje o provedbi strateškog plana u skladu s rokovima za izvještavanje o izvršenju državnog proračuna.«.
Članak 5.
Iznad članka 24. dodaje se naslov koji glasi: »NACIONALNI PROGRAM REFORMI I PROGRAM KONVERGENCIJE«.
Članak 24. mijenja se i glasi:
»(1) Na temelju strateških planova iz članka 23. ovoga Zakona, ministarstvo nadležno za strukturne reforme i koordinaciju fondova Europske unije u suradnji s ministarstvima nadležnim za pojedinačne strukturne reforme izrađuje nacionalni program reformi, a Ministarstvo financija izrađuje program konvergencije.
(2) Program konvergencije definira makroekonomski i fiskalni okvir Republike Hrvatske u tekućoj godini i sljedeće tri godine.
(3) Program konvergencije sadrži:
a) prikaz makroekonomskih kretanja;
b) prikaz srednjoročnog proračunskog okvira koji sadrži projekcije općeg proračuna i javnog duga;
c) fiskalne rizike i analizu osjetljivosti kretanja manjka odnosno viška općeg proračuna i javnog duga te
d) kvalitativna i institucionalna obilježja javnih financija.
(4) Nacionalni program reformi definira strateški okvir za provođenje strukturnih reformi u tekućoj godini i sljedeće tri godine.
(5) Nacionalni program reformi sadrži glavne elemente makroekonomskog scenarija te ključne reformske mjere proizašle iz strateških ciljeva utvrđenih u strateškim planovima, a koje država poduzima i čiju provedbu planira u srednjoročnom razdoblju, a sve u skladu s fiskalnim