 zakon i ne ispituje postoje li istražnozatvorski razlozi koji se tim zatvorom žele ostvariti.
22.1. Tako je, primjerice, u rješenju broj: II Kž-467/07-3 od 20. srpnja 2007. Vrhovni sud obrazlagao da »odredba čl. 102. st. 4. ZKP izričito propisuje da će se pri izricanju presude uvijek odrediti pritvor protiv okrivljenika kojem je izrečena kazna zatvora od pet godina ili teža kazna. Kako je u konkretnom slučaju optuženom J. B. izrečena kazna zatvora u trajanju od pet godina, to je prvostupanjski sud bio u obvezi odrediti pritvor optuženiku po osnovi iz čl. 102. st. 4. ZKP«, pri čemu je izrijekom utvrdio:
»... žalbeni razlozi koji osporavaju postojanje osnovane sumnje, ne mogu biti predmet razmatranja pravilnosti odluke o pritvoru (pogotovo kad je u pitanju obligatorni pritvor, kod kojeg osnovana sumnja nije posebna pretpostavka u smislu čl. 102. st. 1. ZKP-a, već je ista opravdana donošenjem nepravomoćne presude s kaznom zatvora u spomenutom trajanju) ...«
22.2. Primjer je i rješenje broj: II Kž-608/06-3 od 2. kolovoza 2006., koje pokazuje da određivanje obligatornog pritvora/istražnog zatvora sudovi smatraju bezuvjetnom obvezom, pa i onda kada je već u tijeku izvršavanje kazne zatvora. Obrazloženje tog rješenja glasi:
»... nepravomoćnom presudom od 13. srpnja 2006. godine optuženik je proglašen krivim ... i osuđen na jedinstvenu kaznu zatvora u trajanju od šest godina, ...
Kako je odredbom čl. 102. st. 4. ZKP propisano, da će se pri izricanju presude uvijek odrediti pritvor protiv okrivljenika kojem je izrečena kazna zatvora od pet godina ili teža kazna, to je osnovano sud prvog stupnja produljio pritvor protiv optuženika iz navedene pritvorske osnove.
Neosnovano se u žalbi ističe da protiv optuženika ‘pritvor nije bio određen, pa se ne može ni produljiti’, jer je rješenjem suda prvog stupnja od 16. svibnja 2003. godine, broj: Kio-48/03 određen pritvor protiv optuženika, koji je ovaj sud, odlučujući o žalbi stranaka protiv presude suda prvog stupnja od 12. svibnja 2005. godine, broj: K-3/04, svojim rješenjem od 01.03.2006. g, broj: I Kž-903/05 produljio.
Pogrešan je i stav žalitelja ‘da mu se ne može produljiti pritvor na temelju već pravomoćno određene kazne zatvora u trajanju od pet godina i šest mjeseci’ i da ‘se postavlja pitanje kojeg pritvora, kad se već nalazi na izdržavanju kazne zatvora’. Međutim, pritvor protiv optuženika nije produljen ‘na temelju već pravomoćno određene kazne zatvora’, već temeljem čl. 104. st. 3. ZKP iz osnove čl. 102. st. 4. ZKP, pri čemu je osnovano sud prvog stupnja, sukladno čl. 60. KZ, prethodno izrečenu jedinstvenu kaznu zatvora u trajanju od pet godina i šest mjeseci, izrečenu presudom prvostupanjskog suda broj: K-3/04, uzeo kao utvrđenu i izrekao novu jedinstvenu kaznu zatvora u trajanju od šest godina, kojom je prethodno izrečena, a sada utvrđena kazna zatvora u trajanju od pet godina i šest mjeseci, izgubila svoju samostalnost. Kako je odredba čl. 102. st. 4. ZKP kogentna pravna norma i kao takva obvezuje sud na određivanje ili produljenje pritvora uvijek kada izrekne kaznu zatvora u trajanju od pet godina ili težu kaznu, uz uvjet poštivanja rokova trajanja pritvora iz čl. 109. ZKP, a što je ovdje slučaj, to je sud prvog stupnja bio obvezan, nakon što je optuženiku izrekao jedinstvenu kaznu zatvora u trajanju od šest godina, protiv istog produljiti pritvor iz osnove čl. 102. st. 4. ZKP.«
23. U predmetu James, Wells i Lee protiv Ujedinjenog Kraljevstva (2012.), koji je već citiran u točki 17.2. obrazloženja ove odluke, ESLJP je sažeo relevantna pravna stajališta o značenju i opsegu pojma »zakonitosti« u smislu članka 5. Konvencije:
»190. Kad je riječ o ‘zakonitosti’ pritvaranja, Konvencija u biti upućuje na nacionalno pravo i propisuje obvezu sukladnosti s materijalnim i proceduralnim pravilima nacionalnog prava (vidjeti Saadi, cit. gore, § 67.).
191. Međutim, s obzirom na predmet i svrhu članka 5. stavka 1. (vidjeti § 187. gore), jasno je da sukladnost s nacionalnim pravom nije dovoljna 