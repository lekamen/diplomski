 navede tarife jer je korisnicima bilo uvjetovano da prikupljeni bonus na »prepaid« računu nije moguće koristiti za pozive prema brojevima usluga s posebnom tarifom.
Tuženik je prema ocjeni ovog Suda povodom citiranog zahtjeva tužitelja postupio u potpunosti sukladno odredbama Zakona o elektroničkim komunikacijama u smislu da je proveo predviđen i propisan postupak, održao raspravu uz sudjelovanje svih stranaka – tužitelja i zainteresirane osobe VIP net, u kojem je postupku utvrdio da je VIP net tužitelju izdao račun za prihod od međupovezivanja po osnovu poziva za brojeve za koje prema navodima tužitelja postoji opravdana sumnja da su ostvareni činjenjem zlouporabe i pronevjere, a koje tužitelj stanje osporava. Dakle, tuženik je omogućio u postupku tužitelju i zainteresiranoj osobi izjasniti se o podnesenom zahtjevu.
Međutim, Sud za sada ne može otkloniti s uspjehom prigovore tužitelja istaknute u tužbi da je obrazloženje tuženika u dijelu kojim navodi razloge odbijanja zahtjeva tužitelja kontradiktorno, te da nije sačinjeno sukladno odredbi članka 98. stavak 5. Zakona o općem upravnom postupku (»Narodne novine« 47/09.), prema kojem obrazloženje sadržava kratko izlaganje zahtjeva stranke, utvrđeno činjenično stanje, razloge koji su bili odlučujući pri ocjeni pojedinih dokaza, razloge zbog kojih nije usvojen koji od zahtjeva stranaka, razloge donošenja zaključka u tijeku postupku te propisi na temelju kojih je riješena upravna stvar.
Nadalje, prema odredbi članka 8. istog Zakona u postupku treba utvrditi pravo stanje stvari i u tu se svrhu moraju utvrditi sve činjenice i okolnosti koje su bitne za zakonito i pravilno rješavanje upravne stvari.
Naime, tuženik je osporenim rješenjem odbio tužbeni zahtjev tužitelja uz utvrđenje da se u konkretnom slučaju ne radi o situaciji iz naprijed citirane odredbe članka 78. stavak 3. Zakona o elektroničkim komunikacijama, navodeći da navedena odredba propisuje poduzimanje mjera kako bi se spriječilo daljnje pristupanje brojevima ili uslugama koje su predmet zlouporabe ili prijevare i time onemogućilo stvaranje prihoda za osobe koje poduzimaju prijevarne radnje, te da tužitelj uz to nije uspio dokazati vezu između korisnika tarife »častilica« suprotno uvjetima korištenja niti da bi ti korisnici bili i vlasnici pozivanog 064 broja čime bi ostvarili imovinsku korist.
Međutim, Sud ocjenjuje da je tuženik upravo na temelju naprijed citirane odredbe članka 78. stavak 3. Zakona o elektroničkim komunikacijama ovlašten donijeti odluku kojom će operatoru narediti zadržavanje pripadajućih prihoda od međupovezivanja ili od drugih usluga, ukoliko su za to ispunjeni zakonom propisani uvjeti, odnosno kako je to propisano stavkom 3. navedenog članka Zakona ukoliko postoji opravdana sumnja u zlouporabu ili prijevaru.
Nadalje, opravdano tužitelj ističe da ukoliko tuženik smatra da nije ovlašten za donošenje naprijed navedene odluke nije jasno poradi čega u obrazloženju osporenog rješenja utvrđuje da tužitelj nije uspio dokazati vezu između korisnika navedene tarife i davatelja usluge s posebnom tarifom.
Stoga će u ponovnom postupku tuženik imati u vidu od Suda uočene propuste i primjedbe te iste otkloniti pri čemu se napominje da je obrazloženje potrebno sačiniti sukladno odredbi članka 98. stavak 5. Zakona o elektroničkim komunikacijama.
Trebalo je stoga na temelju odredbe članka 58. stavak 1. Zakona o upravnim sporovima (»Narodne novine« 20/10., 143/12. i 152/14.) riješiti kao u izreci.
Odluka o objavi presude u »Narodnim novinama« temelji se na članku 14. stavku 8. ZEK-a.
Broj: UsII-73/14-8
Zagreb, 28. svibnja 2015.
Predsjednica Vijeća Mirjana Čačić, v. r.
