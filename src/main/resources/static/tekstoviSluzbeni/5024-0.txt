109 25.11.2016 Presuda Visokog upravnog suda Republike Hrvatske broj: Usoz-95/16-3 od 28. listopada 2016.
VISOKI UPRAVNI SUD REPUBLIKE HRVATSKE
2373
PRESUDA
Visoki upravni sud Republike Hrvatske u vijeću sastavljenom od sudaca toga suda Eveline Čolović Tomić, predsjednice vijeća, mr. sc. Inge Vezmar Barlek, Lidije Vukičević, Arme Vagner Popović i Ane Berlengi Fellner, članica vijeća, uz sudjelovanje više sudske savjetnice Marine Zagorec, zapisničarke, u postupku ocjene zakonitosti općeg akta, po službenoj dužnosti, na sjednici vijeća održanoj 28. listopada 2016.,
presudio je
Ukida se Pravilnik o mjerilima za izračun naknade za korištenje DTK-e u vlasništvu Općine Dugopolje i o mjerilima za izračun naknade za korištenje zemljišta, javnih površina i nerazvrstanih cesta koje su vlasništvo Općine Dugopolje i nad kojima upravlja Općina Dugopolje u svrhu polaganja DTK (»Službeni vjesnik Općine Dugopolje«, broj: 5/11.).
Obrazloženje
Odlučujući u ovosudnom spisu, poslovni broj: Usž-1523/16, o žalbi žalitelja Hrvatski Telekom d.d. iz Zagreba protiv presude Upravnog suda u Splitu, poslovni broj: 8 UsI-281/14-13 od 28. siječnja 2016., ovaj Sud je utvrdio da je odluka u predmetnoj stvari utemeljena na odredbama Pravilnika o mjerilima za izračun naknade za korištenje DTK-e u vlasništvu Općine Dugopolje i o mjerilima za izračun naknade za korištenje zemljišta, javnih površina i nerazvrstanih cesta koje su vlasništvo Općine Dugopolje i nad kojima upravlja Općina Dugopolje u svrhu polaganja DTK (»Službeni vjesnik Općine Dugopolje«, broj: 5/11. – dalje u tekstu: Pravilnik).
Citiranim Pravilnikom propisuju se uvjeti za izračun naknade za korištenje zemljišta na nerazvrstanim cestama i javnim površinama u svrhu građenja, polaganja i održavanja DTK-e na području općine Dugopolje (članak 1.), a koju naknadu plaćaju sve pravne odnosno fizičke osobe koje koriste zemljište za izgradnju DTK i DTK-a i zemljište u vlasništvu Općine Dugopolje (članak 3.).
Pod pojmom javne površine, u smislu članka 2. stavka 1. Pravilnika, smatraju se trgovi, ulice, nerazvrstane ceste, trotoari, šetnica, javne zelene površine kao i ostale uređene i neuređene javne površine koje su u vlasništvu Općine Dugopolje i koje je moguće koristiti uz uvjet da ne dolazi u pitanje njihova osnovna djelatnost.
Razmatrajući sadržaj Pravilnika, kao i razloge izložene u presudi prvostupanjskog upravnog suda od 28. siječnja 2016., ovaj Sud je odlučio pokrenuti postupak za ocjenu zakonitosti navedenog općeg akta po službenoj dužnosti, temeljem odredbe članka 83. stavka 2. Zakona o upravnim sporovima (»Narodne novine«, broj 20/10., 143/12. i 152/14.).
Pravilnik je donijelo Općinsko vijeće Općine Dugopolje na sjednici održanoj 22. prosinca 2011., a isti je stupio na snagu 30. prosinca 2011. (članak 9. Pravilnika).
Donošenje predmetnog Pravilnika predstavničko tijelo Općine Dugopolje utemeljilo je na odredbi članka 35. Zakona o lokalnoj i područnoj (regionalnoj) samoupravi (»Narodne novine«, broj 33/01., 60/01. – vjerodostojno tumačenje, 129/05., 109/07., 125/08. i 36/09. – dalje u tekstu: Zakon o lokalnoj samoupravi), članka 35. Zakona o vlasništvu i drugim stvarnim pravima (»Narodne novine«, broj 91/96., 73/00., 114/01., 79/06., 141/06., 146/08. i 38/09.) i članka 32. Statuta Općine Dugopolje (»Službeni glasnik Općine Dugopolje«, broj 2/09. – dalje u tekstu: Statut).
Ovaj Sud, međutim, nalazi da citirani Zakoni i Statut u konkretnom slučaju ne predstavljaju valjanu osnovu za donošenje Pravilnika.
Naime, odredbom članka 35. Zakona o lokalnoj samoupravi određene su ovlasti predstavničkog tijela, koje, pored ostalog, donosi odluke i druge opće akte kojima uređuje pitanja iz samoupravnog djelokruga jedinice lokalne, odnosno područne (regionalne) samouprave, a što je regulirano i člankom 32. Statuta, prema kojem Općinsko vijeće donosi odluku o uvjetima, načinu i postupku gospodarenja nekretninama u vlasništvu Općine te odluke i druge opće akte koji su mu stavljeni u djelokrug zakonom i