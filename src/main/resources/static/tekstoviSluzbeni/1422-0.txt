74 03.07.2015 Odluka o sufinanciranju nabave udžbenika i pripadajućih dopunskih nastavnih sredstava za potrebe učenika osnovnih i srednjih škola u Republici Hrvatskoj za školsku godinu 2015./2016.
VLADA REPUBLIKE HRVATSKE
1423
Na temelju članka 26. Zakona o udžbenicima za osnovnu i srednju školu (»Narodne novine« br. 27/2010 i 55/2011), Vlada Republike Hrvatske je na sjednici održanoj 2. srpnja 2015. godine donijela
ODLUKU
O SUFINANCIRANJU NABAVE UDŽBENIKA I PRIPADAJUĆIH DOPUNSKIH NASTAVNIH SREDSTAVA ZA POTREBE UČENIKA OSNOVNIH I SREDNJIH ŠKOLA U REPUBLICI HRVATSKOJ ZA ŠKOLSKU GODINU 2015./2016.
I.
Ovom Odlukom utvrđuju se kriteriji na temelju kojih se ostvaruje pravo na sufinanciranje nabave udžbenika i pripadajućih dopunskih nastavnih sredstava za učenike osnovnih i srednjih škola u Republici Hrvatskoj za školsku godinu 2015./2016., te način ostvarivanja tog prava.
II.
Pravo na sufinanciranje nabave udžbenika i pripadajućih dopunskih nastavnih sredstava ostvaruju učenici osnovnih i srednjih škola u Republici Hrvatskoj (u daljnjem tekstu: učenici) koji su članovi kućanstva koje je korisnik zajamčene minimalne naknade i korisnici pomoći za uzdržavanje sukladno propisu kojim se uređuje područje socijalne skrbi.
Pravo na sufinanciranje iz stavka 1. ove točke priznaje se u obliku novčane naknade u visini 50% od ukupnog iznosa cijene potrebnih udžbenika i pripadajućih dopunskih nastavnih sredstava za obvezne nastavne predmete za određeni razred s Konačne liste odabranih udžbenika i pripadajućih nastavnih sredstava za svaku pojedinu školu, a prema odabiru iz Kataloga obveznih udžbenika i pripadajućih dopunskih nastavnih sredstava koje je objavilo Ministarstvo znanosti, obrazovanja i sporta.
Pravo iz stavka 1. ove točke ne ostvaruju učenici:
– koji ostvaruju pravo na besplatne udžbenike po drugoj osnovi,
– koji ponavljaju razred.
III.
Sredstva za izvršenje ove Odluke osigurat će se unutar proračunskih pozicija Ministarstva znanosti, obrazovanja i sporta za 2015. godinu.
IV.
Za provedbu ove Odluke zadužuje se Ministarstvo znanosti, obrazovanja i sporta, koje će donijeti upute o njenom provođenju.
V.
Ova Odluka stupa na snagu osmoga dana od dana objave u »Narodnim novinama«.
Klasa: 022-03/15-04/267
Urbroj: 50301-04/04-15-2
Zagreb, 2. srpnja 2015.
Predsjednik Zoran Milanović, v. r.
