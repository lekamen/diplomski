 obrasca potpisanog od strane operatora, ali isto ne isključuje obvezu prilagodbe B2B sustava u kojem će biti navedeni svi parametri određeni jedinstvenim veleprodajnim zahtjevom. Osim toga, sam tužitelj je od tuženika zatražio produljenje rokova za implementaciju ove funkcionalnosti što mu je i odobreno rješenjem tuženika od 23. prosinca 2013. i 21. siječnja 2014. Predlaže da se tužbeni zahtjev odbije.
Sukladno odredbi članka 6. Zakon o upravnim sporovima (»Narodne novine«, broj 20/10. i 143/12.), tužitelju je dostavljen odgovor na tužbu tuženika, čime je tužitelju dana mogućnost da se izjasni o zahtjevima i navodima drugih stranaka te o svim činjenicama i pravnim pitanjima koja su predmet upravnog spora.
Tužitelj nije dostavio očitovanje na navode koje je u odgovoru na tužbu dao tuženik.
Tužbeni zahtjev je djelomično osnovan.
Odredbom članka 112. stavka 1. točke 20. Zakona o elektroničkim komunikacijama (»Narodne novine«, broj 73/08., 90/11., 133/12. i 80/13.-dalje: ZEK), koji se u konkretnom slučaju primjenjuje, propisano je da je u obavljanju inspekcijskog nadzora inspektor ovlašten narediti uklanjanje drugih utvrđenih nepravilnosti, nedostataka ili propusta u primjeni ovoga Zakona, propisa donesenih na temelju ovoga Zakona i drugih propisa za nadzor kojih je ovlašten. Prema točki 22. navedenog članka Zakona, inspektor je ovlašten narediti poduzimanje drugih mjera i poduzimati druge radnje u skladu sa svrhom inspekcijskog nadzora.
Prvenstveno sud otklanja prigovor tužitelja da je izreka osporenog rješenja neodređena jer da nije utvrđeno suprotno kojoj to konkretnoj obvezi je tužitelj postupio. Naime, izrekom osporenog rješenja je jasno određeno da tužitelj nije implementirao sve zahtijevane funkcionalnosti u B2B servise a što mu je bilo i određeno u Analizi tržišta veleprodajnog širokopojasnog pristupa, Analizi veleprodajnog pristupa mrežnoj infrastrukturi i Analizi tržišta pristupa javnoj komunikacijskoj mreži na fiksnoj lokaciji za privatne i poslovne korisnike. Stoga mu je s tim u svezi i određeno da te funkcionalnosti implementira, da omogući produkciju istih u točno određenim rokovima time da su u Privitku 1. tog rješenja točno navedene funkcionalnosti uz propisane obveze koje nisu implementirane s točno određenim rokovima za implementaciju i izvještavanje inspektora, a koji Privitak je sastavni dio predmetnog osporenog rješenja.
Nadalje, suprotno tvrdnji tužitelja osporeno rješenje je detaljno obrazloženo na način kako to propisuje odredba članka 98. stavka 5. Zakona o općem upravnom postupku (»Narodne novine«, broj 47/09.) budući da je u obrazloženju osporenog rješenja precizno i iscrpno navedeno u odnosu na sve predmetne analize u čemu se sastojala obveza tužitelja za implementiranje zahtijevanih funkcionalnosti u B2B servise, u kojim analizama su tužitelju bili određeni i rokovi za implementiranje, koje obveze tužitelj nije u potpunosti izvršio, a koje utvrđenje prihvaća i ovaj Sud budući da takvo stanje stvari proizlazi iz podataka spisa predmeta dostavljenih ovom Sudu. Nadalje, tužitelju je u postupku koji je prethodio donošenju osporenog rješenja omogućeno da se izjasni o svim činjenicama, okolnostima i pravnim pitanjima važnim za rješavanje ove stvari o čemu se tužitelj i detaljno očitovao tuženiku svojim podneskom od 22. studenoga 2013.
Prigovor tužitelja da je tuženik prekoračio svoje ovlasti time što je naložio da tužitelj u B2B servise implementira funkcionalnost »Svi parametri definirani jedinstvenim veleprodajnim zahtjevom« (točka 15. Privitka 1. rješenja) jer bi ova funkcionalnost omogućila operatorima podnošenje veleprodajnog zahtjeva u elektroničkom obliku, bez potrebe prilaganja potpisanog papirnatog obrasca, nije osnovan. Osnovano tuženik u odgovoru na tužbu ističe da implementacijom ove funkcionalnosti nije od tužitelja zatraženo uklanjanje obrasca u skeniranom obliku jer to niti ne proizlazi iz osporenog rješenja. Naime, sukladno odluci tuženika, klasa: UP/I-344-01/12-03/02, urbroj: 376-11/12-07