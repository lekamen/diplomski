78 31.08.2016 Naputak o načinu i uvjetima primjene "Offset programa"
MINISTARSTVO OBRANE I MINISTARSTVO GOSPODARSTVA
1793
Na temelju članka 21. stavka 2. Zakona o proizvodnji, remontu i prometu naoružanja i vojne opreme (»Narodne novine«, br. 33/02, 173/03 i 146/08) ministar obrane i ministar gospodarstva donose
NAPUTAK
O NAČINU I UVJETIMA PRIMJENE »OFFSET PROGRAMA«
I. OPĆI DIO
1. Ovim se Naputkom propisuju način i uvjeti primjene offset programa prilikom sklapanja ugovora za nabavu naoružanja i vojne opreme (u daljnjem tekstu: NVO) s inozemnim dobavljačem, s ciljem doprinosa razvoju domaće industrije.
2. U smislu ovog Naputka izrazi imaju sljedeća značenja:
»Offset program« – program kojim se definiraju obveze stranog dobavljača NVO-a kao namirenje za ugovor o nabavi NVO-a za potrebe Ministarstva obrane, a kojim se potiču gospodarske aktivnosti u Republici Hrvatskoj temeljem offset obveza inozemnog dobavljača naoružanja i vojne opreme.
»Pre-offset program« – skup aktivnosti provođenja offset programa koji potencijalni inozemni dobavljač može provesti prije raspisivanja natječaja ili provedbe procedure nabave NVO od strane Ministarstva obrane.
»Offset sporazum« – sporazum sklopljen između Ministarstva gospodarstva i inozemnog dobavljača kojim su obveze inozemnog dobavljača NVO-a definirane kao namirenje za ugovor o nabavi NVO-a za potrebe Ministarstva obrane, za koju nije bitno je li inozemni dobavljač ugovor o nabavi NVO sklapa izravno s Ministarstvom obrane ili se ugovor sklapa s domaćim društvom koje ima zaključen ugovor o nabavi NVO s Ministarstvom obrane.
»Pre-offset sporazum« – sporazum o provedbi pre-offset programa, sklopljen između Ministarstva gospodarstva i potencijalnog inozemnog dobavljača.
»Inozemni dobavljač« – inozemna tvrtka ili njezin pravni zastupnik, odnosno posrednik koji naoružanje i vojnu opremu proizvedenu izvan granica Republike Hrvatske, pod uvjetima iz ugovora, isporučuje za potrebe Ministarstva obrane.
»Naoružanje i vojna oprema« – naoružanje i vojna oprema (u daljnjem tekstu: NVO), definirana je Uredbom o utvrđivanju naoružanja i vojne opreme za potrebe Oružanih snaga Republike Hrvatske i Ministarstva unutarnjih poslova (»Narodne novine« br. 17/2003).
»Offset obveze« – obveze direktnog ili indirektnog offseta koje inozemni dobavljač NVO mora izvršiti prema odobrenim offset projektima u skladu s offset sporazumom.
»Obveze direktnog offseta« – obveze povezane s predmetom ugovora o nabavi NVO, kao i obveze razvoja domaće vojne industrije i izvoza NVO koje nisu izravno povezane s predmetom ugovora o nabavi NVO, a odnose se na razvoj, proizvodnju, modernizaciju, obuku i održavanje NVO.
»Obveze indirektnog offseta« – obveze koje nisu izravno povezane s predmetom ugovora o nabavi NVO i obvezama definiranim direktnim offsetom.
»Offset projekti« – projekti čijom realizacijom inozemni dobavljač izvršava svoju offset obvezu.
»Vrijednost offseta« – ukupna vrijednost offset obveza stranog dobavljača definirana offset sporazumom, koja se izražava kao postotak od vrijednosti ugovora o nabavi NVO.
»Offset koeficijenti« – koeficijenti koji određuju važnost svakog offset projekta. Umnožak vrijednosti projekta i offset koeficijenta jednak je vrijednosti pojedinačne offset obveze.
3. Offset sporazum sklopit će se za ugovore o nabavi NVO čija je vrijednost veća ili je jednaka vrijednosti od 2.000.000 eura (protuvrijednost u kunama). Ova točka primjenjuje se samo na nove sustave NVO-a.
4. Ugovor s inozemnim dobavljačem o nabavi NVO-a u vrijednosti iznad 2.000.000 eura (protuvrijednost u kunama), može se sklopiti bez primjene offset sporazuma samo uz suglasnost ministra obrane i ministra gospodarstva. Ova točka primjenjuje se samo na nove sustave NVO-a.
5. Ugovor za nabavu NVO između Ministarstva obrane i inozemnog dobavljača na koji se primjenjuje offset program postat će valjan danom potpisa offset sporazuma između Ministarstva gospodarstva i inozemnog dobavljača.
6. Vrijednost offset sporazuma zaključenog s inozemnim 