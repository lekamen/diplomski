108 09.10.2015 Odluka o osnivanju Nacionalnog savjeta za dentalnu medicinu
VLADA REPUBLIKE HRVATSKE
2103
Na temelju članka 24. stavaka 1. i 3. Zakona o Vladi Republike Hrvatske (»Narodne novine«, br. 150/11 i 119/14), Vlada Republike Hrvatske je na sjednici održanoj 7. listopada 2015. godine donijela
ODLUKU
O OSNIVANJU NACIONALNOG SAVJETA ZA DENTALNU MEDICINU
I.
Osniva se Nacionalni savjet za dentalnu medicinu (u daljnjem tekstu: Savjet).
II.
Savjet je radno tijelo Vlade Republike Hrvatske koji se osniva s ciljem unaprjeđenja i sustavnog praćenja provedbe te procjene učinaka aktivnosti iz nacionalnih strateških i provedbenih dokumenata vezanih uz provođenje preventivnih postupaka zaštite oralnog zdravlja na nacionalnom nivou, u suradnji s Hrvatskim zavodom za javno zdravstvo, kao i zaštite oralnog zdravlja građana Republike Hrvatske.
Savjet se osniva sukladno potrebi za organiziranjem i sinkroniziranjem svih bitnih dionika u sustavu dentala: Hrvatske komore dentalne medicine, Stomatološkog fakulteta Sveučilišta u Zagrebu i Hrvatskog stomatološkog društva, te institucionalizacije dentalne medicine na nacionalnom nivou. Cilj je povezivanje svih dionika u dentalu s tijelima državne uprave i ostalim tijelima, primarno s Ministarstvom zdravlja i Hrvatskim zavodom za zdravstveno osiguranje te s Ministarstvom znanosti obrazovanja i sporta.
III.
Zadaće Savjeta su:
– provođenje ciljeva predviđenih Strateškim planom promicanja i zaštite oralnog zdravlja 2015. – 2017.,
– provođenje preventivnih programa kod djece,
– definiranje mjera i metoda za postizanje dobrog oralnog zdravlja djece,
– provođenje programa ranog otkrivanja oralnog karcinoma,
– razviti sustav kontrole obveznih kontrolnih dentalnomedicinskih pregleda,
– propisati mjere očuvanja i unaprjeđenja zdravlja te unaprjeđenja oralnog zdravlja,
– poticati i provoditi preventivne oralno-zdravstvene mjere, poštujući moguće etičke, vjerske ili jezične specifičnosti koje mogu utjecati na njihovu provedbu.
IV.
Savjet čine:
– predstavnik Ministarstva zdravlja,
– predstavnik Hrvatskog zavoda za javno zdravstvo,
– predstavnik Hrvatskog zavoda za zdravstveno osiguranje,
– predstavnik Sveučilišta u Zagrebu,
– predstavnik Stomatološkog fakulteta Sveučilišta u Zagrebu,
– predstavnik Hrvatske komore dentalne medicine,
– predstavnik Hrvatskog stomatološkog društva Hrvatskog liječničkog zbora.
Predsjednik Savjeta je predstavnik Ministarstva zdravlja.
Predsjednika i članove Savjeta imenovat će Vlada Republike Hrvatske na prijedlog ministra zdravlja.
V.
U rad Savjeta mogu se, po potrebi, uključiti i predstavnici drugih nadležnih tijela i institucija, o čemu odlučuje Savjet.
VI.
Predsjednik, članovi Savjeta i predstavnici drugih nadležnih tijela i institucija uključeni u rad Savjeta nemaju pravo na naknadu za svoj rad.
Savjet će Poslovnikom detaljnije propisati način svoga rada.
VII.
Savjet će imenovati člana koji će obavljati poslove izvršnog dopredsjednika Savjeta. Odluka o imenovanju izvršnog dopredsjednika Savjeta donosi se jednoglasno.
Savjet će Poslovnikom detaljnije odrediti poslove koje obavlja izvršni dopredsjednik Savjeta.
VIII.
Stručne i administrativne poslove za Savjet obavlja Ministarstvo zdravlja u suradnji s Hrvatskim zavodom za javno zdravstvo.
Sredstva za rad Savjeta osigurat će se iz sredstava državnog proračuna Republike Hrvatske na poziciji Ministarstva zdravlja.
IX.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/460
Urbroj: 50301-04/12-15-2
Zagreb, 7. listopada 2015.
Predsjednik Zoran Milanović, v. r.
