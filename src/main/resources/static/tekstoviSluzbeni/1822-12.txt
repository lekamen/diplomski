 vjesnik i ostalih tiskovnih obavijesti članovima posade odnosno članovima Sindikata.
3. Poslodavac obvezuje zapovjednika da primljene tiskovine Sindikata stavi na raspolaganje članovima posade Broda odnosno članovima Sindikata.
4. Kada tehničke i financijske mogućnosti omogućavaju, Poslodavac će nastojati Pomorcu omogućiti pristup internetu vodeći računa o sigurnosti plovidbe, sigurnosnoj zaštiti i čuvanju poslovne tajne. Način korištenja interneta utvrdit će svaki pojedini Poslodavac internim aktom.
Fond solidarnosti i naknade
Članak 32.
1. Radi ishođenja ITF ili SPH Plave svjedodžbe kojom se potvrđuje da je Brod Poslodavca pokriven ovim Kolektivnim ugovorom i/ili jednim od ITF priznatih kolektivnih ugovora, Poslodavac je dužan uplatiti iznose po članu posade Broda godišnje sukladno Općem dodatku (2) u ITF Međunarodni fond solidarnosti, zaštite i zastupanja pomoraca, kada se radi o brodovima pod zastavama pogodnosti ili u SPH Fond solidarnosti pomoraca, kada se radi o brodovima pod hrvatskom zastavom.
2. Poslodavac se obvezuje da će za svaki Brod pod hrvatskom zastavom ili pod FOC zastavom uplatiti godišnju naknadu po članu posade Broda na račun Sindikata u iznosu navedenom u Općem dodatku (2).
3. Poslodavac priznaje pravo Pomorcima da sudjeluju u djelovanju Sindikata te pravo na zaštitu od protusindikalne diskriminacije, a u skladu s ILO Konvencijama br. 87. i 98.
Jednakost
Članak 33.
Svi Pomorci imaju pravo na rad, red i život u okruženju bez prijetnji i zlostavljanja bilo s osnove spola, rase ili iz drugih motiva. Kršenje navedenoga smatra se ozbiljnim činom nedoličnog ponašanja.
Postupci po prigovoru
Članak 34.
Obje ugovorne stranke suglasne su da će se bilo koji prigovor Pomorca riješavati u dobroj vjeri bez šikaniranja Pomorca sukladno Pravilu 5.1.5 – Postupci po prigovoru na brodu MLC-a, a sukladno proceduri Poslodavca s kojom će Pomorac biti upoznat prilikom zaključenja Ugovora o zaposlenju.
Ništavost odricanja od prava
Članak 35.
Poslodavac ne može od Pomorca zahtijevati da potpiše bilo koju ispravu kojom se Pomorac odriče svojih prava iz Kolektivnog ugovora ili Ugovora o zaposlenju, odnosno kojom se ta prava umanjuju, ili kojom se povećavaju obveze Pomorca. Ako takva izjava bude potpisana, držat će se ništavom.
Postupanje protivno Kolektivnom ugovoru
Članak 36.
Ako Poslodavac ne postupi sukladno odredbama Kolektivnog ugovora, djelujući u svoje ime ili u ime Pomorca, Sindikat, ITF i/ili svaki Pomorac ima pravo poduzeti mjere protiv Poslodavca koje drže potrebnima za ostvarenje prava Pomorca.
Mjerodavno pravo i rješavanje sporova
Članak 37.
1. Ugovor o zaposlenju podliježe primjeni hrvatskog prava.
2. Odredbe ovog članka odnose se na sporove proistekle iz pojedinačnih Ugovora o zaposlenju zaključenih između Poslodavca i Pomorca, uključujući i sporove o naknadi štete za smrt, tjelesne ozljede i gubitak zarade Pomorca (bilo da je zahtjev podnio Pomorac ili članovi njegove obitelji ili nasljednici), te sporove zbog povrede prava osobnosti, kao i izvanugovorne zahtjeve vezane uz rad ili plovidbu na Brodu.
3. Sporove iz stavka 2. ovog članka, ugovorne strane obvezuju se rješavati pregovorima. Pregovori mogu trajati najduže 60 dana počevši od dana početka pregovora. Pregovori počinju idućeg dana od dana kada je jedna strana primila pisani prijedlog za pregovaranje od druge strane, odnosno od prvog idućeg dana od dana suglasnog prijedloga stranaka za pregovaranje.
4. Sporove iz stavka 2. ovog članka, koje ugovorne strane ne uspiju riješiti pregovorima u roku od 60 dana, obvezuju se pokušati riješiti u postupku mirenja, i to u daljnjem roku od 60 dana od početka mirenja. Ugovorne strane izrijekom se obvezuju sudjelovati u postupku mirenja i izrijekom se obvezuju da prije njegovog okončanja ne mogu pokrenuti arbitražni ili sudski postupak. Ugovorne strane utvrđuju da će se svi postupci mirenja u ovim sporovima voditi pred Centrom za mirenje Hrvatske udruge za mirenje (HUM), Zagreb, Teslina 1. Ugovorne strane utvrđuju