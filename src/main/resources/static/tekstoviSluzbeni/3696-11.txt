 djelatnosti, osim tijelima i uz uvjete iz stavka 1. ovoga članka, može se besplatno dodijeliti i drugim osobama za obavljanje odnosne djelatnosti, ako je to u javnom interesu.
(3) Odluku o besplatnoj dodjeli robe iz stavaka 1. i 2. ovoga članka donosi Vlada Republike Hrvatske.
(4) Iznimno od stavka 3. ovoga članka, Vlada Republike Hrvatske može za donošenje odluke o besplatnoj dodjeli robe ovlastiti povjerenstvo koje čine predstavnici ministarstava nadležnih za financije, socijalnu skrb, gospodarstvo i kulturu.
(5) Odluka o besplatnoj dodjeli robe iz stavaka 1. i 2. ovoga članka nije upravni akt.
Neposredna prodaja i žurna besplatna dodjela robe
Članak 46.
(1) Iznimno od članka 44. i članka 45. stavaka 3. i 4. ovoga Zakona, carinski ured može odmah i neposredno prodati ili besplatno dodijeliti ustupljenu i oduzetu robu ako se radi o životinjama, biljkama, hrani i drugoj lako pokvarljivoj robi, robi kojoj je propisom ograničen rok uporabe ili robi za koju to zahtijevaju sigurnosni razlozi ili su za njezino čuvanje ili održavanje potrebni troškovi nerazmjerni njezinoj vrijednosti ili drugi osobito opravdani razlozi.
(2) O postupanju iz stavka 1. ovoga članka carinski ured donosi odluku koja nije upravni akt.
Posebnosti kod ustupanja robe
Članak 47.
(1) Ako vlasnik robe ili druga osoba odgovorna za obveze iz članka 198. Uredbe (EU) br. 952/2013 nisu poznati ili se iz okolnosti slučaja može zaključiti da je roba koja nije roba Unije napuštena, carinski ured provodi postupak objave činjenica bitnih za uređenje položaja robe tako da javno pozove vlasnika da se javi u roku iz članka 249. stavka 2. Provedbene uredbe Komisije (EU) br. 2015/2447.
(2) Javni poziv iz stavka 1. ovoga članka objavljuje se na oglasnoj ploči carinskog ureda i na mrežnoj stranici Carinske uprave, a sadrži:
1. opis robe
2. druge podatke u vezi s robom, ako su carinskom uredu poznati
3. upozorenje vlasniku da će se smatrati da je podnio zahtjev za ustupanje u korist Republike Hrvatske ako se ne javi u roku iz stavka 1. ovoga članka.
(3) Ako se vlasnik robe ne javi, istekom roka iz stavka 1. ovoga članka od dana objave na oglasnoj ploči carinskog ureda, odnosno na mrežnoj stranici Carinske uprave, ovisno o tome što je kasnije, roba se smatra ustupljenom u korist Republike Hrvatske i s robom se postupa na način:
1. određen člancima 44. i 45. ovoga Zakona ili
2. da će se uništiti pod carinskim nadzorom ako se:
a) ne može prodati ili besplatno dodijeliti jer za navedeno postupanje postoje zapreke sukladno carinskom zakonodavstvu ili posebnim propisima
b) zbog bilo kojeg razloga nije uspjela prodati ili besplatno dodijeliti.
(4) Iznimno od stavka 3. ovoga članka, ako se radi o životinjama, biljkama, hrani i drugoj lako pokvarljivoj robi, robi kojoj je upitan propisom ograničen rok uporabe u odnosu na rok iz stavka 1. ovoga članka ili robi za koju to zahtijevaju sigurnosni razlozi ili su za njezino čuvanje ili održavanje potrebni troškovi nerazmjerni njezinoj vrijednosti ili drugi osobito opravdani razlozi:
1. carinski ured može odmah i neposredno prodati robu ili
2. će se roba uništiti pod carinskim nadzorom ako se ne može prodati jer za navedeno postupanje postoje zapreke sukladno carinskom zakonodavstvu ili posebnim propisima
(5) Ako se vlasnik robe javi u roku iz stavka 1. ovoga članka, a nakon prodaje iz stavka 4. točke 1. ovoga članka, na zahtjev mu se vraća dio novčanih sredstava dobivenih prodajom, a koji čini razlika između ostvarene prodajne cijene i troškova nastalih zbog uređenja položaja robe uvećanih za iznos pripadajućeg carinskog duga i drugih javnih davanja.
Provedbeni propis
Članak 48.
Ministar financija pravilnikom propisuje uvjete za provedbu i način postupanja sudionika u postupcima prikupljanja, smještaja, čuvanja i prodaje oduzete i ustupljene robe te način obračuna i raspodjele sredstava dobivenih prodajom, postupak besplatne dodjele oduzete i ustupljene strane robe te uništenja robe.
DIO DEVETI ODREDBE O CARINSKOJ PROVEDBI PRAVA