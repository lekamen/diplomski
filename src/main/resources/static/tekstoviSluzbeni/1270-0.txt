66 15.06.2015 Pravilnik o sadržaju i obliku iskaznice inspektora u Ministarstvu socijalne politike i mladih, načinu izdavanja i vođenja upisnika o izdanim iskaz­nicama
MINISTARSTVO SOCIJALNE POLITIKE I MLADIH
1271
Na temelju članka 225. stavak 2. Zakona o socijalnoj skrbi (»Narodne novine«, broj 157/13 i 152/14) ministrica socijalne politike i mladih donosi
PRAVILNIK
O SADRŽAJU I OBLIKU ISKAZNICE INSPEKTORA U MINISTARSTVU SOCIJALNE POLITIKE I MLADIH, NAČINU IZDAVANJA I VOĐENJA UPISNIKA O IZDANIM ISKAZNICAMA
Članak 1.
(1) Ovim Pravilnikom propisuje se sadržaj i oblik iskaznica kojom inspektori Ministarstva socijalne politike i mladih (u daljnjem tekstu: Ministarstvo) dokazuju službeno svojstvo, identitet i ovlasti, te način njihova izdavanja i vođenja upisnika o izdanim iskaznicama.
(2) Izrazi koji se koriste u ovom Pravilniku, a imaju rodno značenje koriste se neutralno i odnose se jednako na muški i ženski spol.
Članak 2.
Službena iskaznica (u daljnjem tekstu: iskaznica) se izrađuje sublimacijskim ispisom na računalnom sustavu za izradu službenih iskaznica TIM – ID1, kao plastična kartica pravokutnog oblika, svijetlo zelene boje, izmjere 85,6 × 54 mm.
Članak 3.
Obrasci iskaznica tiskani su uz Pravilnik i čine njegov sastavni dio.
Članak 4.
Obrasci iskaznica višeg inspektora (obrazac A) i inspektora (obrazac B) sadrže:
a) na prednjoj strani:
1. utisnuti grb Republike Hrvatske,
2. natpis »Republika Hrvatska«,
3. natpis »Ministarstvo socijalne politike i mladih«,
4. naziv »Iskaznica višeg inspektora« (obrazac A) odnosno »Iskaznica inspektora« (obrazac B),
5. mjesto za fotografiju veličine 28 × 32 mm preko koje se u donjem lijevom kutu otiskuje pečat Ministarstva,
6. osobno ime nositelja iskaznice,
7. serijski broj iskaznice;
b) na poleđini:
8. tekst ovlasti nositelja iskaznice koji glasi:
»Nositelj ove iskaznice ima ovlasti utvrđene odredbom članka 227., 228. i 229. Zakona o socijalnoj skrbi (»Narodne novine«, broj 157/13 i 152/14)«.
9. evidencijski broj iskaznice,
10. nadnevak izdavanja iskaznice,
11. mjesto pečata i potpis ministrice socijalne politike i mladih.
Članak 5.
(1) Iskaznicu inspektora izdaje Ministarstvo.
(2) O izdanim iskaznicama vodi se Upisnik u Ministarstvu.
(3) Upisnik iz stavka 2. ovog članka sadrži osobno ime višeg inspektora, odnosno inspektora kojemu je iskaznica izdana, broj iskaznice, nadnevak uručenja, nadnevak povratka iskaznice, potpis nositelja iskaznice, te odjeljak za napomene.
Članak 6.
(1) Viši inspektor, odnosno inspektor, koji izgubi iskaznicu ili na drugi način ostane bez iskaznice, dužan je o tome odmah izvijestiti neposredno nadređenog službenika.
(2) Nova iskaznica izdat će se nakon što je izgubljena ili na drugi način nestala iskaznica oglašena nevažećom u »Narodnim novinama«.
Članak 7.
Viši inspektor, odnosno inspektor, kojemu prestaje državna služba ili koji se postavlja u drugo zvanje, dužan je vratiti Ministarstvu iskaznicu u roku od 7 dana od prestanka državne službe, odnosno dana postavljanja u drugo zvanje.
Članak 8.
(1) Višem inspektoru, odnosno inspektoru, može se privremeno oduzeti iskaznica ukoliko je protiv njega pokrenuta istraga ili je podignuta optužnica do okončanja postupka ili u slučaju pokretanja postupka zbog teške povrede službene dužnosti pred službeničkim sudom.
(2) Viši inspektor, odnosno inspektor, dužan je iskaznicu vratiti odmah, a najkasnije u roku od 3 dana od primitka rješenja Ministarstva o privremenom oduzimanju iskaznice.
Članak 9.
Ukoliko viši inspektor ili inspektor ne vrati iskaznicu sukladno odredbama članaka 7. i 8. ovoga Pravilnika, Ministarstvo će iskaznicu oglasiti nevažećom u »Narodnim novinama«.
Članak 10.
Ovaj Pravilnik stupa na snagu osmog dana od objave u »Narodnim novinama«.
Klasa: 011-02/15-04/3
Urbroj: 519-03-1-1/1-15-1
Zagreb, 5. lipnja 2015.
Potpredsjednica Vlade Republike Hrvatske i ministrica socijalne politike i mladih Milanka Opačić, v. r.

