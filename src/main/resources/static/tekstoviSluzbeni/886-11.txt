 razlozima javnog morala, javnog poretka ili javne sigurnosti; zaštite zdravlja i života ljudi, životinja ili biljaka; zaštite nacionalnog blaga umjetničke, povijesne ili arheološke vrijednosti; ili zaštite industrijskog i trgovačkog vlasništva. Međutim, te zabrane ili ograničenja ne smiju biti sredstvo proizvoljne diskriminacije ili prikrivenog ograničivanja trgovine među državama članicama.’
Kako bi se utvrdilo da li je neka od mjera zabrane ili ograničenja dopuštena, Europsko je pravo razvilo čitav niz mehanizama od kojih je jedan i test proporcionalnosti (razmjernosti), koji, kao što je prethodno navedeno, prihvaća i Ustavni sud u odluci U-I-642/2009 od 19. lipnja 2009. godine. Test proporcionalnosti (razmjernosti) može se opisati kao ‘razmatranje troškova i koristi mjere koju donosi država članica u svjetlu različitih interesa koje pravna pravila Zajednice smatraju vrijednima zaštite’, odnosno ‘država članica mora dokazati da je korist od te mjere za javni interes koji priznaje Zajednica veća od troškova koji proizlaze iz ograničenja koja su tom mjerom nametnuta tržišnim slobodama’ (mišljenje NO Madura u predmetu C-434/04 Ahokainen and Leppik [2006] ECR I-09171, p. 23.).
Predmetni test obuhvaća nekoliko pitanja: prvo, da li mjera doista pridonosi postizanju cilja za čijim ostvarivanjem stremi, drugo postoji li alternativna mjera koja je realno dostupna, a koja bi zaštitila legitimne interese države članice jednako učinkovito, ali bi bila manje restriktivna za slobodno kretanje dobara, treće, države članice moraju pokazati da je razina zaštite koju su odlučile dati svojim legitimnim interesima razmjerna sa stupnjem uplitanja koje to prouzrokuje u trgovini unutar Europske unije i četvrto, da li mjera predstavlja sredstvo arbitrarne diskriminacije.
Ovaj Odbor smatra da predloženi Zakon ne udovoljava opisanim uvjetima da bi zadovoljio na testu proporcionalnosti (razmjernosti), prije svega iz razloga što niti jednom riječju ne obrazlaže zbog čega pribjegava ovakvoj općoj zabrani obavljanja pratećih djelatnosti na bilo koji drugi način osim po zaposlenima u javnim službama.
Odbor smatra i da je predloženi Zakon arbitraran, jer bez propitivanja (pa i ekonomskih) razloga propisuje obvezu obavljanja djelatnosti samo na jedan način, koji isključuje pružatelje usluga koji djeluju na tržištu Republike Hrvatske i Europske unije. Nadalje, Odbor smatra i da bi predmetni Zakon doveo do znatnog porasta troškova obavljanja pratećih djelatnosti, budući iste miče s tržišta i obvezuje javna tijela da angažiraju dodatnu radnu snagu za obavljanje poslova koji se, potencijalno, mogu jeftinije i efikasnije obavljati putem pružatelja usluga na tržištu. Da li je mjera predviđena Zakonom nužna ili prikladna za ostvarivanje proklamiranog cilja donošenja Zakona Odbor ne može odgovoriti, budući iz Zahtjeva nije razvidno koji je cilj njegova donošenja.
1.3.3. Odbor smatra potrebnim ukazati da je predložena mjera posebno upitna i sa stanovišta odredbe članka 45. UFEU-a koja regulira slobodu kretanja radnika. Naime, odredbe članka 45. stavka 1. i 2. propisuju: ‘Sloboda kretanja radnika osigurava se unutar Unije. Ta sloboda kretanja podrazumijeva ukidanje svake diskriminacije na temelju državljanstva među radnicima iz država članica u vezi sa zapošljavanjem, primicima od rada i ostalim uvjetima rada i zapošljavanja.’, dok je odredbom stavka 4. istoga članka određeno: ‘Odredbe ovog članka ne primjenjuju se na zapošljavanje u javnim službama.’.
Isključivanje čitavog niza djelatnosti s tržišta i prebacivanje istih u javne službe u velikom dijelu kojih, temeljem članka 48. stavka 1. točke d) Zakona o državnim službenicima (»Narodne novine«, broj: 92/05., 140/05., 107/07., 27/08., 34/11., 49/11., 150/11., 34/12., 49/12. – pročišćeni tekst, 37/13. i 38/13.) te Zakona o Registru zaposlenih u javnom sektoru (»Narodne novine« broj 34/11.), je uvjet za prijem u državnu službu hrvatsko državljanstvo, predstavljalo bi grubo kršenje naprijed spomenute odredbe članka