48 30.04.2015 Obvezatne upute broj VM V - o načinu uređenja biračkog mjesta
DRŽAVNO IZBORNO POVJERENSTVO REPUBLIKE HRVATSKE
951
Na osnovi članka 136. Zakona o lokalnim izborima (»Narodne novine«, broj 144/12), članka 30. i članka 65. Zakona o izboru članova predstavničkih tijela jedinica lokalne i područne (regionalne) samouprave (»Narodne novine«, broj 33/01., 10/02., 155/02., 45/03., 43/04., 40/05., 44/05., 109/07. i 24/11. – dalje: Zakon) Državno izborno povjerenstvo Republike Hrvatske donosi
OBVEZATNE UPUTE BROJ VM V
O NAČINU UREĐENJA BIRAČKOG MJESTA
1. U prostorijama u kojima će se glasovati (biračko mjesto) mogu se isticati samo državni simboli u skladu s Ustavom Republike Hrvatske i Zakonom o grbu, zastavi i himni Republike Hrvatske te zastavi i lenti Predsjednika Republike Hrvatske kao što su grb i zastava Republike Hrvatske. Mogu se isticati i obilježja županija, gradova odnosno općina u skladu s njihovim statutom te znamenje i simboli nacionalnih manjina u skladu s Ustavnim zakonom o pravima nacionalnih manjina.
2. Birački odbor je dužan na biračkom mjestu prije otvaranja birališta vidljivo istaknuti sve predložene liste kandidata za članove vijeća i predstavnike nacionalnih manjina, kao i izbornu listu s pregledno navedenim imenima svih kandidata za koje se glasuje u toj izbornoj jedinici.
3. Biračko mjesto mora biti uređeno i opremljeno na način da se osigura tajnost glasovanja paravanima ili sličnim sredstvima tako da nitko u prostoriji ne može vidjeti kako je birač popunio glasački listić.
4. Birački odbor provjerit će je li sav promidžbeni materijal vezan uz izbornu promidžbu uklonjen s biračkog mjesta i iz njegove neposredne blizine (50 m) u protivnom će isti ukloniti članovi biračkog odbora.
5. Birački odbor dužan je na svakoj glasačkoj kutiji istaknuti glasački listić kakav se ubacuje u tu glasačku kutiju.
6. Ove Obvezatne upute stupaju na snagu danom objave u »Narodnim novinama«.
Klasa: 013-07/15-01/04
Urbroj: 507/19-15-5
Zagreb, 30. travnja 2015.
Predsjednik Branko Hrvatin, dipl. iur., v. r.
