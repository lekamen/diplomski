 usluga s posebnom tarifom te tvrdi da se u konkretnom slučaju radi o standardnoj usluzi te također osporava da bi način obračuna upućivao na činjenicu da se radi o uslugama s posebnom tarifom.
Tuženik ističe kako je na temelju analize konkretnog načina naplate utvrđeno da se radi o klasičnom obračunu naknade usluge s posebnom tarifom pri čemu je sasvim nevažno po kojoj su cijeni pozivi naplaćivani. To stoga jer je, sukladno članku 2. stavku 1. točki 73. ZEK-a usluga s posebnom tarifom ona usluga čija je bitna svrha ostvarivanje unaprijed određenih dodatnih sadržaja i/ili usluga u okviru tog sadržaja izvan opsega javnih komunikacija. Dakle, iz same definicije usluge s posebnom tarifom vidljivo je da iznos cijene usluge ne utječe na činjenicu da li nešto je ili nije usluga s posebnom tarifom.
Uzimajući u obzir sve činjenice utvrđene u okviru inspekcijskog postupka zajedno kao cjelinu tuženik smatra da je nesporno utvrđeno da se u konkretnom slučaju radilo o pružanju usluga s posebnom tarifom.
Zaključno naglašava da nije životno niti logično da bi Kron radi korištenja brojeva za klasičnu govornu uslugu sklopio ugovor o najmu s IT Jedan umjesto da sklopi pretplatnički ugovor kako je to propisano člankom 47. ZEK-a. Smatra da je pobijano rješenje u cijelosti zakonito pa predlaže Sudu da odbije tužbu.
Zainteresirana osoba OT-Optima Telekom d.d. smatra da je pobijano djelomično rješenje inspektora elektroničkih komunikacija tuženika u cijelosti zasnovano na zakonu te da se temelji na pravilno utvrđenom činjeničnom stanju, a da su navodi tužitelja paušalni, ničim dokazani, usmjereni na izigravanje nadležnog regulatornog tijela i važećih propisa radi čega predlaže sudu da odbije tužbu.
Tužba nije osnovana.
Ispitujući zakonitost osporenog rješenja u granicama navoda iz tužbe ovaj Sud ocjenjuje da tim rješenjem nije povrijeđen zakon tužitelju na štetu.
Naime, kako to proizlazi iz spisa predmeta dostavljenog ovom Sudu uz tužbu tuženik je u postupku pokrenutom po službenoj dužnosti a nakon podnesenog zahtjeva operatora javnih komunikacija, komunikacijskih usluga OT-Optima Telekom d.d., u ovom postupku zainteresirane osobe, proveo inspekcijski nadzor nad operatorom Terakom d.o.o. iz Zagreba. Zainteresirana osoba je u zahtjevu od 6. srpnja 2015. navela kako je analizom poziva u lipnju 2015. godine utvrđen nerazmjerni postotak inozemnih poziva tranzitiranih putem mreže Optima koji završavaju u komunikacijskoj mreži operatora Terakoma. Također se u zahtjevu navodi da su uočene anomalije od uobičajenih uzoraka prometa pa tako predmetni pozivi do mreže zainteresirane osobe dolaze isključivo s brojeva izvan EU/EEA te su prisutni u istom obimu i u noćnim razdobljima kada obično promet opada, a dodatno broj i vrijeme trajanja poziva ostvarenih prema svakom pojedinom »B« broju značajno odudaraju od uobičajenog broja poziva i njihovog vremena trajanja.
U postupku nadzora inspektor elektroničkih komunikacija je slučajnim odabirom izdvojio devet brojeva između onih koje je zainteresirana osoba dostavila uz svoj zahtjev te je provjerio njihovu dostupnost iz mreže u Republici Hrvatskoj. Iz dokumentacije u spisu predmeta proizlazi da u svih devet odabranih brojeva nije dobivena propisana signalizacija koja označava da je broj zauzet odnosno slobodan te da je umjesto očekivane signalizacije dobiven govorni automat s govornom informacijom »broj koji ste birali ne odgovara, molim pokušajte ponovo«. Nadalje, u postupku nadzora je utvrđeno da je Terakom sporne brojeve primarno dodijelio operatoru IT Jedan d.o.o. a koji je dalje dao predmetne brojeve u podnajam društvu Kron d.o.o. sa sjedištem u Osijeku. Pribavljeni su ugovori sklopljeni između tužitelja i trgovačkog društva Kron, popis svih sekundarno dodijeljenih brojeva društvu Kron te detaljan ispis svih dolaznih i odlaznih poziva za društvo Kron za svibanj, lipanj i srpanj, zaključno s 10. srpnjem 2015. godine te računi za isporučene usluge za svibanj i lipanj 2015. godine. U postupku je ispitano da li se 