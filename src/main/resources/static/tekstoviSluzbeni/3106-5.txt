da će podmiriti troškove izdavanja ovlaštenja, žiga i iskaznice revizora.
Provjera zahtjeva
Članak 20.
(1) Povjerenstvo u tijeku postupka provjerava potpunost i točnost svih podataka za davanje ovlaštenja za revizora i priloženih isprava prema zahtjevu.
(2) Kad se provjerom zahtjeva i podataka iz stavka 1. ovoga članka utvrdi da podnositelj zahtjeva ispunjava sve uvjete propisane ovim Pravilnikom, Povjerenstvo daje prijedlog ministru za imenovanje revizora.
(3) Kad se provjerom podataka iz stavka 1. ovoga članka utvrdi da u zahtjevu ili priloženim ispravama nedostaje neki podatak, da neki od podataka ne odgovara propisanim podacima ili da nedostaje neki od dokaza o ispunjavanju propisanih uvjeta, ministar na prijedlog Povjerenstva donosi zaključak radi dopune podataka, odnosno dostave novog zahtjeva ili dokaza.
Rješenje, pečat i iskaznica revizora
Članak 21.
(1) Rješenje o ovlaštenju izdaje se na rok od 5 godina i sadrži:
– podatke o ovlaštenoj osobi (ime i prezime, akademski ili stručni naziv, mjesto i datum rođenja, osobni identifikacijski broj i adresu),
– datum davanja i rok važenja ovlaštenja,
– registarski broj iz registra ovlaštenih osoba.
(2) Revizor ima pečat u kojem je navedeno njegovo ime i prezime te identifikacijski broj s tekstom »Revizor cestovne sigurnosti«.
(3) Revizor ima iskaznicu u kojoj se nalazi mjesto za sliku, prostor za njegovo ime i prezime i identifikacijski broj s tekstom »Revizor cestovne sigurnosti«.
(4) Troškove izrade pečata i iskaznice snosi revizor.
(5) Obrazac pečata i iskaznice propisan je u Prilogu 4. ovog Pravilnika.
Produženje ovlaštenja
Članak 22.
(1) Ovlaštenje za revizora produžava se na zahtjev revizora.
(2) Revizor je dužan Povjerenstvu podnijeti zahtjev za produženje ovlaštenja iz stavka 1. ovoga članka u roku od najmanje mjesec dana, a najviše dva mjeseca prije isteka važenja ovlaštenja.
(3) Za produženje ovlaštenja, revizor je dužan dokazati ispunjenje uvjeta iz Zakona, ovoga Pravilnika te priložiti Uvjerenje o pohađanju programa usavršavanja iz članka 10. ovoga Pravilnika.
Izmjene tijekom ovlaštenja
Članak 23.
(1) U slučaju da ovlašteni revizor promijeni svoje sposobnosti na temelju kojih je izdano rješenje o ovlaštenju, Povjerenstvo utvrđuje da li zadržava status ovlaštenog revizora temeljem čega se izdaje novo rješenje ili poništava ovlaštenje.
(2) Na postupak i uvjete izdavanja novog rješenja odgovarajuće se primjenjuju odredbe ovoga Pravilnika o izdavanju ovlaštenja.
(3) U slučaju promjene imena, prezimena ili adrese ovlaštenog revizora isti je dužan obavijestiti Povjerenstvo u roku od 8 dana od nastale promjene i dostaviti:
– presliku rješenja o ovlaštenju,
– dokaz o promjeni imena ili prezimena revizora,
– dokaz o promjeni adrese revizora.
(4) Na temelju zahtjeva i utvrđenih činjenica iz stavka 3. ovoga članka, ministar donosi rješenje o izmjeni ovlaštenja, a izmjene ovlaštenja unose se u očevidnik.
(5) Ministar će rješenjem ukinuti rješenje o davanju ovlaštenja revizoru cestovne sigurnosti koji prestane ispunjavati uvjete propisane ovim Pravilnikom ili ako reviziju cestovne sigurnosti ne provodi u skladu s ovim Pravilnikom.
(6) Protiv rješenja kojim se ukida rješenje o davanju ovlaštenja iz stavka 5. ovoga članka nije dopuštena žalba, ali se može pokrenuti upravni spor.
VI. OČEVIDNIK OVLAŠTENIH REVIZORA
Očevidnik revizora
Članak 24.
(1) Ministarstvo vodi očevidnik o izdanim i ukinutim ovlaštenjima iz stavka 1. članka 19. ovoga Pravilnika. Ažurirani popis ovlaštenih revizora na temelju podataka iz očevidnika objavljuje na internetskim stranicama Ministarstva.
(2) Očevidnik ovlaštenih osoba za reviziju vodi se na obrascu iz Priloga 5. ovoga Pravilnika.
(3) Za ovlaštene revizore očevidnik sadrži: registarski broj, datum davanja ovlaštenja, datum izvršnosti, ime i prezime, akademski ili stručni naziv, osobni identifikacijski broj, e-mail adresu, broj telefona, podatke o usavršavanju, te odjeljak za napomene i upis promjena bitnih za obavljanje poslova za koje revizor ovlašten.