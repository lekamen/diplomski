42 15.04.2015 Odluka Ustavnog suda Republike Hrvatske broj: U-III-2975/201 od 19. ožujka 2015.
USTAVNI SUD REPUBLIKE HRVATSKE
859
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća te suci Mato Arlović, Davor Krapac, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo Duško Mrduljaš iz Splita, kojeg zastupa Lovorka Vilenica, odvjetnica iz Matulja, na sjednici održanoj 19. ožujka 2015. jednoglasno je donio
ODLUKU
I. Ustavna tužba se odbija.
II. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Podnositelj je podnio dopuštenu i pravodobnu ustavnu tužbu protiv presude Vrhovnog suda Republike Hrvatske (u daljnjem tekstu: Vrhovni sud) broj: Revr-1699/10-2 od 21. prosinca 2011.
Tom presudom odbijena je podnositeljeva revizija protiv presude Županijskog suda u Rijeci broj: Gž-4774/09-2 od 7. travnja 2010. (u daljnjem tekstu: drugostupanjska presuda), kojom je uvažena žalba tuženika ACI d.d. Opatija i preinačena presuda Općinskog suda u Opatiji broj: P-781/04-67 od 22. travnja 2009. (u daljnjem tekstu: prvostupanjska presuda), na način da je odbijen podnositeljev tužbeni zahtjev kojim je tražio utvrđenje da nije dopušten izvanredni otkaz ugovora o radu koji je tuženik dao podnositelju Odlukom o otkazu ugovora o radu od 26. studenoga 2003. te da radni odnos podnositelja kod tuženika nije prestao.
Drugostupanjskom presudom također je preinačena i odluka o parničnom trošku na način da je podnositelju naloženo da tuženiku isplati parnični trošak u iznosu od 21.752,00 kn.
Prvostupanjskom presudom prihvaćen je podnositeljev tužbeni zahtjev i naloženo je tuženiku da u roku od osam dana vrati podnositelja na radno mjesto voditelja javne nabave. Tuženik je obvezan da na ime izgubljene zarade podnositelju isplati iznos od 568.384,10 kuna s pripadajućom zakonskom zateznom kamatom, i naloženo mu je da podnositelju naknadi parnični trošak u iznosu od 92.866,40 kuna.
2. Ustavni sud je pribavio spis Općinskog suda u Opatiji broj: P-781/04.
II. PRESUDE I RJEŠENJA U PODNOSITELJEVOJ PRAVNOJ STVARI
3. U konkretnoj pravnoj stvari tuženik je nezadovoljan zloupotrebom podnositeljevog prava na kontinuirano bolovanje (od 30. prosinca 2002. do otkaza ugovora o radu, s prekidom od 1. rujna 2003. do 6. listopada 2003., kada je podnositelj na vlastiti zahtjev koristio godišnji odmor, nakon čijeg isteka je i dalje bio na bolovanju) izvanredno otkazao podnositeljev ugovor o radu. Tuženik smatra da je riječ o očitoj povredi obveze iz radnog odnosa. Okolnosti njihovog međusobnog odnosa pobliže su opisane u presudama i rješenjima donesenima tijekom parničnog postupka, a koja prileže parničnom spisu.
Općinski sud u Opatiji je presudom broj: II-P-26/04-13 od 4. svibnja 2004. odbio podnositeljev tužbeni zahtjev. Iz obrazloženja te presude slijedi da je radničko vijeće tuženika dalo suglasnost na namjeravanu tuženikovu odluku o izvanrednom otkazu podnositeljevog ugovora o radu. Sud je u obrazloženju naveo:
»Utvrđenom činjenicom sud smatra da tužitelj nije tuženika izvijestio o tome da će sudjelovati na izborima za zastupnika u zastupničkom domu hrvatskog sabora te da tužitelju nije odobren neplaćeni dopust sukladno čl. 226. st. 1. Zakona o radu već je tužitelj u izbornoj promidžbi sudjelovao u vrijeme kada se je nalazio na bolovanju.
Sporna činjenica je da li pojavljivanje u predizbornoj kampanji za izbor zastupnika za Hrvatski sabor za vrijeme bolovanja predstavlja tešku povredu obveze iz radnog odnosa na način da nastavak radnog odnosa više nije moguć.
Sud smatra da sudjelovanje u izborima za vrijeme bolovanja za zastupnički dom Hrvatskog sabora predstavlja osobito tešku povredu obveze iz radnog odnosa. Ovo iz razloga što je uvriježeno mišljenje o bolovanju da je čovjek bolestan, da nije sposoban za rad i tada miruje ili provodi rehabilitaciju, ili odlazi na specijalističke preglede. 