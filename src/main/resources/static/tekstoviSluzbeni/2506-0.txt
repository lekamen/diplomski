133 09.12.2015 Odluka Ustavnog suda Republike Hrvatske broj: U-III-4259/2015 od 24. studenoga 2015.
USTAVNI SUD REPUBLIKE HRVATSKE
2507
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Ivan Matija, Antun Palarić, Aldo Radolović, Duška Šarin i Miroslav Šeparović u postupku koji je ustavnom tužbom pokrenuo Ivo Sanader iz Zagreba, kojeg zastupaju Jadranka Sloković i Čedo Prodanović, odvjetnici u Zagrebu, na sjednici održanoj 24. studenoga 2015. jednoglasno je donio
ODLUKU
I. Ustavna tužba se usvaja.
II. Rješenje Vrhovnog suda Republike Hrvatske broj: II Kž 343/15-4 od 30. rujna 2015. prestaje važiti najkasnije 30. studenoga 2015. u 24:00 sata.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnio je 2. studenoga 2015. Ivo Sanader iz Zagreba, kojeg zastupaju Jadranka Sloković i Čedo Prodanović, odvjetnici u Zagrebu (u daljnjem tekstu: podnositelj).
Ustavna tužba podnesena je protiv rješenja Vrhovnog suda Republike Hrvatske (u daljnjem tekstu: Vrhovni sud) broj: II Kž-343/15-4 od 30. rujna 2015., kojim je podnositelju produljen istražni zatvor nakon ukidanja prvostupanjske presude (u daljnjem tekstu: osporeno rješenje).
2. Podnositelj je primio osporeno rješenje 2. listopada 2015. Prema tvrdnji iznesenoj u ustavnoj tužbi, »branitelji Čedo Prodanović i Jadranka Sloković rješenje još nisu dobili«.
3. Izreka osporenog rješenja glasi:
»I. Na temelju članka 484. stavka 3. Zakona o kaznenom postupku ('Narodne novine' broj 152/08., 76/09., 80/11., 91/12.– odluka Ustavnog suda, 143/12., 56/13., 145/13. i 152/14. – dalje u tekstu: ZKP/08) protiv optuženog Ive Sanadera produljuje se istražni zatvor iz osnove u članku 123. stavku 1. točki 1. ZKP/08.
II. Istražni zatvor produljen protiv optuženog Ive Sanadera u točki I. izreke ovog rješenja, na temelju članka 102. stavka 2. ZKP/08 može se zamijeniti jamstvom u visini od 12,400.000,00 kuna (slovima: dvanaest milijuna i četiristo tisuća kuna), a oblik polaganja jamčevine, u smislu članka 103. stavka 1. ZKP/08, može se sastojati u polaganju gotovog novca, vrijednosnih papira, dragocjenosti ili drugih pokretnina veće vrijednosti koje se lako mogu unovčiti i čuvati ili u stavljanju hipoteke za iznos jamstva na nekretnine osobe koja daje jamstvo.
III. Nakon što optuženik ili tko drugi za njega položi jamčevinu, a optuženik obeća da se neće kriti i da bez odobrenja neće napustiti svoje boravište, prvostupanjski će sud donijeti rješenje o ukidanju istražnog zatvora.
IV. Na temelju članka 102. stavka 4 ZKP/08 kao uvjet jamstvu koje može zamijeniti istražni zatvor protiv optuženog Ive Sanadera, određuju se mjere opreza iz članka 98. stavka 2. točaka 3. i 7. ZKP/08, i to:
– obveza redovitog javljanja optuženog Ive Sanadera predsjednici vijeća svakog prvog ponedjeljka u mjesecu u vremenu od 8,30 do 15,00 sati i
– privremeno oduzimanje putne isprave.«
4. Podnositelj smatra da su mu osporenim rješenjem povrijeđena ustavna prava zajamčena člankom 14. stavkom 2. i člankom 16. stavkom 2. u vezi s člankom 22., te člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Povrijeđenima smatra i svoja prava zaštićena člankom 5. i člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst i 8/99. – ispr., 14/02. i 1/06.; u daljnjem tekstu: Konvencija).
5. Nadležno vijeće Ustavnog suda jednoglasno je odlučilo na sjednici održanoj 23. studenoga 2015. uputiti predmet na sjednicu Ustavnog suda radi šireg značaja.
5.1. Zbog objektivne spriječenosti da prisustvuje sjednici Ustavnog suda na kojoj je donesena odluka u ovom predmetu, sudac Davor Krapac, član nadležnog vijeća, dao je svoj glas za ovu odluku posebnom izjavom, što je zapisnički konstatirano.
II. ČINJENICE I