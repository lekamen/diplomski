130 30.11.2015 Presuda Visokoga upravnog suda Republike Hrvatske broj: UsII-80/13-12 od 28. listopada 2015.
VISOKI UPRAVNI SUD REPUBLIKE HRVATSKE
2470
PRESUDA
Visoki upravni sud Republike Hrvatske u vijeću sastavljenom od sudaca toga suda Borisa Markovića, predsjednika vijeća, Sanje Štefan i Blanše Turić, članica vijeća, te Biserke Cerovski, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa opunomoćenica Irena Tušek, protiv odluke tuženika Hrvatske agencije za poštu i elektroničke komunikacije, (sada Hrvatska regulatorna agencija za mrežne djelatnosti) Zagreb, Roberta Frangeša Mihanovića 9, kojeg zastupa Domagoj Maričić po generalnoj punomoći broj: Su-164/2015, uz sudjelovanje VIPnet d.o.o., Vrtni put 1, Zagreb, kojeg zastupa Igor Barlek iz Varaždina, H1 Telekom d.d., Put Trščenice 10, Split, OT-Optima Telekom d.d., Bani 75/a, Zagreb, kojeg zastupa opunomoćenica Iva Dragić iz Zagreba, Metronet telekomunikacije d.d., Ulica grada Vukovara 269/d, Zagreb, kojeg zastupa opunomoćenica Iva Šuler dip. iur. iz Zagreba, Amis Telekom d.o.o., Bani 75, Zagreb, u svojstvu zainteresiranih osoba, radi rješavanja spora između operatora, nakon održane javne i usmene rasprave u nazočnosti opunomoćenice tužitelja, opunomoćenika tuženika i opunomoćenika zainteresirane osobe VIPnet d.o.o. Zagreb, dana 28. listopada 2015.
presudio je
I. Odbija se tužbeni zahtjev za poništenje odluke Hrvatske agencije za poštu i elektroničke komunikacije, Zagreb (sada Hrvatska regulatorna agencija za mrežne djelatnosti), klasa: UP/I-344-01/12-03/3, urbroj: 376-11/13-22 od 28. lipnja 2013.
II. Ova će se presuda objaviti u »Narodnim novinama«.
Obrazloženje
Osporenom odlukom tuženika trgovačko društvo Hrvatski Telekom d.d., Zagreb, Savska cesta 32 određuje se operatorom sa značajnom tržišnom snagom na tržištu veleprodajnog (fizičkog) pristupa mrežnoj infrastrukturi (uključujući dijeljeni i potpuni pristup izdvojenoj lokalnoj petlji) na fiksnoj lokaciji (točka I. izreke odluke), trgovačkom društvu Hrvatski Telekom d.d., Zagreb određuju se sljedeće regulatorne obveze: obveza transparentnosti uz objavu standardne ponude (članak 58. Zakona o elektroničkim komunikacijama – dalje: ZEK), obveza nediskriminacije (članak 59. ZEK-a) obveza računovodstvenog razdvajanja (članak 60. ZEK-a), obveza pristupa i korištenja posebnih dijelova mreže (članak 61. ZEK-a), te obveza nadzora cijena i vođenja troškovnog računovodstva (članak 62. ZEK-a), (točka II. izreke odluke), način, uvjeti i rokovi provođenja regulatornih obveza iz točke II. ove odluke propisani su regulatornim dokumentom Hrvatske agencije za poštu i elektroničke komunikacije »Analiza tržišta veleprodajnog pristupa mrežnoj infrastrukturi« koji je u cijelosti sastavni dio odluke (točka III. izreke odluke) te se ukidaju regulatorne obveze koje su tužitelju Hrvatski Telekom d.d. Zagreb određene odlukom o »Analizi tržišta veleprodajnog pristupa mreži infrastrukturi (uključujući dijeljeni i potpuni pristup izdvojenoj lokalnoj petlji) na fiksnoj lokaciji« klasa: 344-01/09-01/1080, urbroj: 376-11-09-01 od 17. srpnja 2009. godine kao i svim njezinim izmjenama i dopunama (točka IV. izreke odluke).
Tužitelj pobija osporenu odluku u cijelosti zbog toga što u pobijanom aktu nije pravilno primijenjen zakon, što se u postupku koji je aktu prethodio nije postupalo prema pravilima postupka i što činjenično stanje nije pravilno utvrđeno te je iz utvrđenih činjenica izveden nepravilan zaključak u pogledu činjeničnog stanja. U bitnom navodi da se obvezom transparentnosti operatoru sa značajnom tržišnom snagom sukladno članku 58. ZEK-a nalaže da sve uvjete i podatke vezano uz pružanje usluga drugim operatorima objavi, kako bi se izbjeglo da operator sa značajnom tržišnom snagom prema različitim operatorima primjenjuje različite uvjete ili cijene. Međutim, tuženik odlukom nije propisao tužitelju samo obvezu da javno objavi standardnu ponudu, kako bi uvjeti pružanja usluga