 dopunjen člankom 138.c Zakona o izmjenama i dopunama Zakona o kaznenom postupku (»Narodne novine« broj 58 od 21. svibnja 2002.). Prva rečenica tog članka je glasila:
»Članak 138.c
Predmeti koji su tijekom kaznenog postupka privremeno oduzeti vratit će se vlasniku. ...«
5) Ocjena Ustavnog suda
20. Mjerodavni dio članka 3. i članak 16. Ustava glase:
»Članak 3.
... nepovredivost vlasništva, … vladavina prava … najviše su vrednote ustavnog poretka Republike Hrvatske i temelj za tumačenje Ustava.«
»Članak 16.
Slobode i prava mogu se ograničiti samo zakonom da bi se zaštitila sloboda i prava drugih ljudi te pravni poredak, javni moral i zdravlje.
Svako ograničenje slobode ili prava mora biti razmjerno naravi potrebe za ograničenjem u svakom pojedinom slučaju.«
21. Opće jamstvo prava vlasništva uređeno je u članku 48. stavku 1. Ustava koji glasi:
»Članak 48.
Jamči se pravo vlasništva.
(...)«
Ustavni sud podsjeća da se vlasništvo u smislu članka 48. stavka 1. Ustava »mora vrlo široko tumačiti«, jer obuhvaća »načelno sva imovinska prava« (v., primjerice, odluke Ustavnog suda broj: U-III-661/1999 od 13. ožujka 2000.; U-III-72/1995 od 11. travnja 2000.; U-III-551/1999 od 25. svibnja 2000.; U-III-476/2000 od 14. lipnja 2000., U-IIIB-1373/2009 od 7. srpnja 2009., itd.).
21.1. Ustavni sud također podsjeća da se članak 48. stavak 1. (opće jamstvo prava vlasništva) uvijek mora promatrati zajedno s člankom 50. Ustava koji uređuje ustavnopravne mogućnosti njegova oduzimanja odnosno ograničavanja radi zaštite pojedinih ustavnih vrijednosti odnosno zaštićenih ustavnih dobara. Članak 50. Ustava glasi:
»Članak 50.
Zakonom je moguće u interesu Republike Hrvatske ograničiti ili oduzeti vlasništvo, uz naknadu tržišne vrijednosti.
Poduzetnička se sloboda i vlasnička prava mogu iznimno ograničiti zakonom radi zaštite interesa i sigurnosti Republike Hrvatske ...«
21.2. U odluci broj: U-IIIB-1373/2009 od 7. srpnja 2009. (»Narodne novine« broj 88/09.) Ustavni sud podrobno je obrazložio ustavni okvir zaštite imovinskih prava u Republici Hrvatskoj utvrđujući da Ustav poznaje tri pravila o vlasništvu koja korespondiraju s istim takvim pravilima izgrađenima u praksi ESLJP-a kad je riječ o članku 1. Protokola br. 1 uz Konvenciju, koji glasi:
»Članak 1.
ZAŠTITA VLASNIŠTVA
Svaka fizička ili pravna osoba ima pravo na mirno uživanje svojega vlasništva. Nitko se ne smije lišiti svoga vlasništva, osim u javnom interesu, i to samo uz uvjete predviđene zakonom i općim načelima međunarodnoga prava.
Prethodne odredbe, međutim, ni na koji način ne umanjuju pravo države da primijeni zakone koje smatra potrebnima da bi uredila uporabu vlasništva u skladu s općim interesom ...«
22. U parničnom postupku koji je prethodio ustavnosudskom odlučivalo se o tužbenom zahtjevu podnositelja protiv Republike Hrvatske radi povrata u posjed oduzetog vozila i naknade štete u visini vrijednosti vozila, koliko je iznosila u vrijeme oduzimanja, te štete koju je podnositelj pretrpio zbog nemogućnosti njegova korištenja.
Oduzimanje automobila u konkretnom slučaju bila je mjera poduzeta u rujnu 1992. radi provedbe zabrane ilegalnog uvoza automobila iz inozemstva na područje Republike Hrvatske s krivotvorenim dokumentima. Poduzeta mjera nedvojbeno je značila oduzimanje podnositeljeve imovine, ali je u konkretnim okolnostima to oduzimanje bilo sastavni dio postupka državne kontrole korištenja takvih automobila u Republici Hrvatskoj. Prema tome, na ovaj se slučaj primjenjuje treće pravilo o vlasništvu, to jest pravilo o kontroli korištenja imovine u smislu članka 50. stavka 2. Ustava i članka 1. stavka 2. Protokola br. 1 uz Konvenciju (v. ESLJP, predmet AGOSI protiv Ujedinjenog Kraljevstva, presuda, 24. listopada 1986., Serije A, br. 108, § 51.).
Budući da i Ustav i Konvencija ovlašćuju državu da primijeni zakone koje smatra potrebnima da bi uredila korištenje imovine u skladu s općim interesom, mjera oduzimanja vozila nedvojbeno je predstavljala zakonito miješanje države u podnositeljevo