 ugostiteljsko-turističke namjene – hoteli (TI) mogu se sukladno mogućnostima na terenu i posebnim propisima proširivati i rekonstruirati (dograđivanje, nadograđivanje, uklanjanje vanjskog dijela građevine, izvođenje radova radi promjene namjene građevine ili tehnološkog procesa i sl.) uz uvjet da se zadržava postojeća gustoća korištenja. Navedeno je moguće u svrhu postizanja poboljšanja u poslovanju (»tehnološkom procesu«) što može podrazumijevati i podizanje kvalitete na usluge više kategorije, a kako je regulirano posebnim propisima.
Osporena odredba članka 44a. stavka 2. Odluke glasi:
Svaka intervencija mora biti odobrena od strane posebnog povjerenstva Grada Dubrovnika.
Mjerodavna odredba za ocjenu zakonitosti osporene odredbe Odluke je odredba članka 108. stavka 4. i 5. Zakona o prostornom uređenju i gradnji, prema kojoj nadležno upravno tijelo velikog grada u postupku izdavanja lokacijske dozvole pribavlja mišljenje povjerenstva za ocjenu arhitektonske uspješnosti idejnog projekta, osim u slučaju kada je izrađen na temelju prethodno provedenog natječaja (stavak 4.), odnosno nadležno upravno tijelo županije u postupku izdavanja lokacijske dozvole pribavlja mišljenje povjerenstva za ocjenu arhitektonske uspješnosti idejnog projekta za smještajne i prateće građevine ugostiteljsko-turističke namjene planirane u prostornim cjelinama obuhvata s više od 5 ha, osim u slučaju kada je izrađen na temelju prethodno provedenog natječaja (stavak 5.).
Tumačeći citiranu zakonsku odredbu, zasebno i zajedno s drugim odredbama koje reguliraju izdavanje lokacijske dozvole, razvidno je da u postupku izdavanja lokacijske dozvole nadležno tijelo ima ovlast pribaviti mišljenje povjerenstva za ocjenu arhitektonske uspješnosti idejnog projekta, te da je takvo mišljenje samo jedan od zakonom propisanih akata temeljem kojih se ocjenjuje da li su ispunjeni uvjeti za izdavanje lokacijske dozvole. Navedeno mišljenje, naime, nije samo po sebi odlučno za izdavanje lokacijske dozvole, već je nadležno upravno tijelo dužno u postupku ocijeniti sadržaj takvog mišljenja imajući u vidu i druge akte (dokaze) koje investitor mora priložiti uz zahtjev, odnosno koje pribavlja tijelo tijekom postupka, a sve u cilju utvrđenja da li je provedba zatraženog zahvata u prostoru moguća s osnova prostorno-planske dokumentacije.
Dakle, o tomu da li će intervencija (zahvat) u prostoru postojeće zone ugostiteljsko-turističke namjene iz članka 44a. stavka 1. Odluke biti odobrena odlučuje isključivo nadležno upravno tijelo, a ne posebno povjerenstvo Grada Dubrovnika, čije mišljenje, i po ocjeni ovog Suda, ne može biti uvjet za izdavanje lokacijske dozvole na način određen osporenom odredbom Odluke.
Iz navedenog slijedi da mišljenje povjerenstva ne može imati obvezujući karakter, kako to osnovano navodi i podnositelj u svom zahtjevu, radi čega Sud nalazi da povjerenstvo nema ovlasti izdavati odobrenje na način propisan osporenom odredbom.
Kraj takvog stanja stvari, Sud ocjenjuje da osporena odredba članka 44a. stavka 2. Odluke nije suglasna sa zakonom, zbog čega je istu ukinuo.
Trebalo je stoga, temeljem odredbe članka 86. stavka 3. Zakona o upravnim sporovima, zahtjev podnositelja usvojiti i odlučiti kao u izreci.
Sukladno odredbi članka 86. stavka 4. navedenog Zakona, osporena odredba općeg akta prestaje važiti danom objave ove presude u »Narodnim novinama«.
Poslovni broj: Usoz-35/16-5 Zagreb, 13. lipnja 2016.
Predsjednica vijeća Evelina Čolović Tomić, v. r.
