 ugovora (list 32 spisa), koji nije realiziran, proizlazi kako je tuženik prodao podnositeljima brod. Nesporno je da je predmetni ugovor samo trebao poslužiti kao zalog otplate pozajmljenog iznosa novca,
– da iz potvrda o primitku novca, kojim je djelomično vraćen pozajmljeni novac, proizlazi da su novac vraćali Ivan Visković, Ante Visković, Radoslav Guilermi i Stjepko Ćurin.
III. PRIGOVORI PODNOSITELJA
6. Obrazlažući povrede ustavnih prava podnositelji u bitnom navode da je u osporenim presudama, izražena pristranost i arbitrarnost u suđenju jer se ocjena sudova o neosnovanosti tužbenog zahtjeva ne temelji na činjenicama koje proizlaze iz provedenih dokaza koji se nalaze u spisu.
Podnositelji tako navode:
»Obrazlažući svoju presudu prvostupanjski sud je sasvim pristrano i arbitrarno prihvatio tvrdnju tuženika da je novac, 70.000,00 DM u uredu Privredne banke Zagreb od tužitelja primio svjedok Stjepko Ćurin, a ne tuženik Vojko Visković iako iz podataka Ugovora o zajmu od 3.lipnja 1994. u kojem je izričita odredba u članku 5 da 'Vojko Visković svojim vlastoručnim potpisom na ovom Ugovoru potvrđuje da je iznos zajma iz članka 1 ovog Ugovora primio u cijelosti', proizlazi da je navedeni novac primio upravo tuženik Vojko Visković, a isto tako i iz Potvrde od 3. lipnja 1994. kojom Vojko Visković potvrđuje da je 'danas 3. lipnja 1994. od Željka Sarage i Ante Carića primio iznos od 70.000,00 DM, isti iznos se obvezujem vratiti najkasnije do 1.lipnja 1995. i to u DM'.
(...)
Ovakvo suđenje je pristrano jer se uvažavaju samo dokazi jedne strane, a koji su čak kontradiktorni, a dokazi druge strane koji su sasvim egzaktni zanemaruju.
(...)
Ovakvim stajalištima sudova iznesenim u prvostupanjskoj i drugostupanjskoj presudi narušen je pravni poredak i doveden u pitanje standard pravne sigurnosti.
Kakvu pravnu sigurnost ima onaj koji dade novac u zajam drugom, a ovaj Ugovorom o zajmu u cijelosti odredi zajam, potpiše Ugovor o zajmu u kojem je izričito navedeno da potpisom Ugovora o zajmu potvrđuje primitak zajmljenog iznosa i još posebnom ispravom potvrdi da je ugovoreni iznos novca primio i obvezuje se vratiti ga, a daje i druge garancije za vraćanje zajma ako može očekivati da će sud prihvatiti tvrdnju zajmoprimatelja da on nije primio novac na zajam nego treća osoba.«
7. Zaključno, podnositelji smatraju da su im zbog navedenih razloga povrijeđena ustavna prava zajamčena člankom 29. stavkom 1. (pravo na pravično suđenje) i 14. stavkom 2. (jamstvo jednakosti svih pred zakonom), slijedom čega predlažu usvajanje ustavne tužbe i ukidanje osporenih presuda.
IV. OCJENA USTAVNOG SUDA
8. Polazeći od navoda i sadržaja ustavne tužbe, Ustavni sud je njezinu osnovanost ispitivao s aspekta moguće povrede članka 29. stavka 1. Ustava koji u mjerodavnom dijelu glasi:
»Članak 29.
Svatko ima pravo da zakonom ustanovljeni ... sud pravično ... odluči o njegovim pravima i obvezama ...
(...)«
9. Ustavni sud ponavlja svoje ustaljeno stajalište da je zadaća redovnih sudova, a ne Ustavnog suda, tumačiti i primjenjivati pravo na konkretne sudske predmete. U načelu i bez utjecaja na ovlast da ispituje suglasnost sudskih odluka s Ustavom, uloga Ustavnog suda nije da sam procjenjuje činjenice koje su vodile nadležne redovne sudove da usvoje jednu odluku. Njegova zadaća nije ni da se bavi pogreškama o činjenicama ili pravu koje je navodno počinio redovni sud, osim ako i u mjeri u kojoj one mogu povrijediti ljudska prava i temeljne slobode zaštićene Ustavom. Kad bi bilo tako, Ustavni sud djelovao bi kao sud trećeg ili četvrtog stupnja i ne bi poštivao ustavna ograničenja koja su nametnuta tom djelovanju.
Ustavni sud u tom smislu ponavlja da nije njegova zadaća preuzeti ulogu viših sudova, koji su prvi pozvani rješavati probleme tumačenja domaćeg prava. Zadaća Ustavnog suda ograničena je na ispitivanje jesu li učinci takve interpretacije sudova suglasni s Ustavom s aspekta zaštite ljudskih prava i temeljnih sloboda.
Stoga ocjena dokaza odnosno način na koji su u