 svojoj praksi opetovano ističe da članak 13. Konvencije nalaže državama strankama uvođenje domaćeg pravnog sredstva koje nadležnom domaćem tijelu pruža mogućnost da u meritumu odluči o relevantnom prigovoru na temelju Konvencije, pri čemu države stranke imaju određeno diskrecijsko pravo u pogledu načina na koji će udovoljiti svojim obvezama iz te odredbe (predmet Chahal protiv Ujedinjenog Kraljevstva, presuda, 15. studenoga 1996., Izvješća 1996-V, str. 1869.-1870., § 145.).
U odnosu na članak 2. (pravo na život) u vezi s člankom 13. Konvencije, u predmetu Jelić protiv Hrvatske (presuda, 2. srpnja 2014., zahtjev br. 57856/11, §§ 107. i 108.) ESLJP je između ostaloga naveo:
»107. Opseg obveze temeljem članka 13. različit je, ovisno o prirodi prigovora koji podnositelj podnosi temeljem Konvencije. Imajući u vidu temeljnu važnost prava zajamčenih člankom 2. Konvencije, članak 13. zahtijeva, vezano uz proceduralni aspekt članka 2., temeljitu i djelotvornu istragu koja može dovesti do utvrđivanja i kažnjavanja osoba odgovornih za oduzimanje života, uključujući djelotvorni pristup istražnom postupku za podnositelja prigovora ... Sud nadalje ponavlja da su zahtjevi iz članka 13. širi od obveze države ugovornice iz članka 2. na provedbu djelotvorne istrage ...
108. U svjetlu prethodnih utvrđenja Suda u pogledu proceduralnog aspekta članka 2. Konvencije, o ovom se prigovoru svakako 'može raspravljati' za potrebe članka 13. ... U skladu s tim, podnositeljica je trebala imati mogućnost korištenja djelotvornih i praktičnih pravnih sredstava koja su mogla dovesti do pronalaženja i kažnjavanja odgovornih osoba i do određivanja naknade štete, za potrebe članka 13.«
1) Točka I. izreke odluke (istraga vezana uz kaznenu prijavu protiv nepoznatih počinitelja zbog smrti podnositeljičinog brata)
7. Polazeći od navoda podnositeljice, ustavna tužba razmotrena je s proceduralnog aspekta prava na život zajamčenog člankom 21. stavkom 1. Ustava i člankom 2. stavkom 1. Konvencije.
Članak 21. stavak 1. Ustava glasi:
»Članak 21.
Svako ljudsko biće ima pravo na život.
(...)«
Članak 2. stavak 1. Konvencije u mjerodavnom dijelu glasi:
»Članak 2.
1. Pravo svakoga na život zaštićeno je zakonom. Nitko ne smije biti namjerno lišen života ...
(...)«
7.1. Prema praksi ESLJP-a obveze države u zaštiti prava na život mogu se svrstati u tri skupine. To su negativna obveza države da se suzdrži od nezakonitog oduzimanja života, pozitivna obveza države da donese djelotvorne normativne i provedbene mjere za sprječavanje gubitaka života kad se oni mogu izbjeći te proceduralna obveza države da istražuje sumnjive smrtne slučajeve.
Ustavni sud imao je u vidu brojne odluke ESLJP-a u tom pogledu, posebice one prema Republici Hrvatskoj. ESLJP je primjerice u predmetu Jelić protiv Hrvatske (2014.) naveo:
»72. Sud ponavlja da se članak 2. smatra jednom od temeljnih odredaba od najveće važnosti u Konvenciji. U sebi sadrži jednu od osnovnih vrijednosti demokratskih društava koji čine Vijeće Europe. Cilj i svrha Konvencije kao instrumenta zaštite pojedinaca traže da se članak 2. tumači i primjenjuje na način da njegova jamstva budu provediva u praksi i djelotvorna ...
73. Obveza zaštite prava na život iz članka 2. Konvencije, zajedno s općom obvezom države iz članka 1. Konvencije da 'osigura svakoj osobi pod [svojom] jurisdikcijom prava i slobode određene Konvencijom', također podrazumijeva da treba postojati neki oblik djelotvorne službene istrage kada su pojedinci ubijeni korištenjem sile ... Bitna svrha takve istrage jest osigurati djelotvornu primjenu domaćih zakona kojima je zaštićeno pravo na život i, u predmetima koji se tiču državnih službenika ili tijela, osigurati njihovu odgovornost za smrti do kojih dođe pod njihovom odgovornošću. Takva istraga mora biti temeljita, neovisna, dostupna obitelji žrtve, provedena uz razumnu ažurnost i brzinu, djelotvorna u smislu da može dovesti do utvrđivanja je li sila koja je korištena u tim slučajevima u danim okolnostima bila opravdana