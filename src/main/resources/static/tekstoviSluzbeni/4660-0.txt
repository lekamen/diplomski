94 19.10.2016 Presuda i Rješenje Upravnog suda u Splitu broj: UsI-244/14-7 od 16. rujna 2016.
UPRAVNI SUD U SPLITU
2009
PRESUDA
I
RJEŠENJE
Upravni sud u Splitu, po sutkinji toga suda Mireli Valjan-Harambašić, te Marijani Jurić, zapisničarki, u upravnom sporu tužitelja Franje Farkaša iz Biograda na Moru, Grgura Ninskog 8 b, protiv tuženika Hrvatske regulatorne agencije za mrežne djelatnosti, Zagreb, Ulica Roberta Frangeša Mihanovića 9, zastupanog po opunomoćenici Marini Ljubić Karanović, prema generalnoj punomoći pohranjenoj kod ovog suda pod poslovnim brojem 39 Su-517/15, radi rješavanja spora između korisnika i operatora, nakon usmene i javne rasprave, zaključene 8. rujna 2016., objavom odluke na temelju čl. 61. st. 5. Zakona o upravnim sporovima (»Narodne novine«, broj 20/10, 143/12 i 152/14), 16. rujna 2016.,
presudio je
Odbija se tužbeni zahtjev tužitelja za poništenjem Odluke tuženika Hrvatske regulatorne agencije za mrežne djelatnosti klasa: UP/I-344-08/14-01/420, urbroj: 376-05/MS-14-04 (IM) od 9. rujna 2014.
i
riješio je
Odbacuje se tužba u dijelu kojim je tužitelj istaknuo zahtjev radi isplate naknade neimovinske štete u iznosu od 35.000,00 kuna.
Obrazloženje
Osporenom odlukom tuženika klasa: UP/I-344-08/14-01/420, urbroj: 376-05/MS-14-04 (IM) od 9. rujna 2014. odbijen je zahtjev tužitelja vezan za prigovor na obračunatu naknadu zbog prijevremenog raskida pretplatničkog ugovora.
Tužitelj je pravovremeno podnio tužbu ovome sudu protiv odluke tuženika klasa: UP/I-344-08/14-01/420, urbroj: 376-05/MS-14-04 (IM) od 9. rujna 2014. Tužitelj u tužbi u bitnom navodi da tuženik ne priznaje Zakon o zaštiti potrošača koji predviđa oblik raskida ugovora, navodeći da je do raskida došlo isključivo zbog nemarnosti VIP-a, da je u zahtjevu za prijenos broja VIP decidirano naglasio da će tužitelju ostati dosadašnji e-mail od T-coma i da to njihova služba uspješno obavlja, dok je u zahtjevu za prijenos broja pod važne obavijesti u svezi prijenosa broja navedeno da krajnji korisnik može zatražiti otkazivanje broja pod točkom b) u slučaju zavaravajuće prodaje, što da je u slučaju tužitelja prava istina, da je tužitelja kod početka pripreme za prijenos broja Ana Grabovac uvjeravala da prelaskom u VIP godišnje može uštedjeti oko 2.000,00 kuna, da budući je njegova supruga dugogodišnji novinar da mu je jedini uvjet bio da ostane isti e-mail, a s obzirom da VIP služba to nije bila u mogućnosti napraviti da im se tužitelj javio nakon par dana radi sporazumnog raskida ugovora, ističući da mu je mobitel bio isključen tridesetak dana i da njegova supruga nije mogla slati niti dobivati e-poštu, a da je korisničku opremu uredno vratio VIP-u. Tužitelj je predložio da sud poništi osporenu odluku tuženika, te je ujedno podnio zahtjev za naknadom štete zbog duševnih boli u iznosu od 35.000,00 kuna.
Tuženik je dostavio odgovor na tužbu u kojem odgovoru u bitnom navodi da u cijelosti osporava navode iz tužbe, da je predmet odlučivanja u postupku pred tuženikom bio zahtjev tužitelja u vezi s prigovorom na obračun naknade radi prijevremenog raskida pretplatničkog ugovora, koji je odbijen, da je utvrđeno da se u predmetnom slučaju radi o prijevremenom raskidu pretplatničkog ugovora prije isteka obveznog trajanja ugovora, da tužitelj pogrešno navodi da tuženik nije poštivao zakonske odredbe, jer da je upravo suprotno tome tuženik u predmetnom slučaju primijenio odredbe ZEK-a i Općih uvjeta poslovanja VIP-a u odnosu na prijevremeni raskid ugovora, da je pravilno i potpuno utvrdio činjenično stanje i na ispravan način primijenio odredbe zakona, te donio odluku u okviru nadležnosti propisane ZEK-om. Tuženik predlaže da sud temeljem članka 57. Zakona o upravnim sporovima odbije tužbu kao neosnovanu.
Sud je 8. rujna 2016. održao javnu raspravu, te je strankama, u skladu s odredbom članka 6. Zakona o upravnim sporovima (»Narodne novine«, broj: 20/10, 143/12 i 152/14) dana mogućnost izjasniti se o zahtjevima i navodima drugih stranaka te o svim činjenicama i