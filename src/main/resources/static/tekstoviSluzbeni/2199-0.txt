115 23.10.2015 Pravilnik o izmjenama Pravilnika o izgledu, sadržaju i načinu vođenja zapisnika i dokumenata o sukladnosti godišnjeg stručno-tehničkog pregleda za žičare
MINISTARSTVO POMORSTVA, PROMETA I INFRASTRUKTURE
2200
Na temelju članka 37. stavka 8. Zakona o žičarama za prijevoz osoba (»Narodne novine«, br. 79/07, 75/09, 61/11 i 22/14), ministar pomorstva, prometa i infrastrukture donosi
PRAVILNIK
O IZMJENAMA PRAVILNIKA O IZGLEDU, SADRŽAJU I NAČINU VOĐENJA ZAPISNIKA I DOKUMENATA O SUKLADNOSTI GODIŠNJEG STRUČNO-TEHNIČKOG PREGLEDA ZA ŽIČARE
Članak 1.
U Pravilniku o izgledu, sadržaju i načinu vođenja zapisnika i dokumenata o sukladnosti godišnjeg stručno-tehničkog pregleda za žičare (»Narodne novine«, br. 124/09, 92/12, 128/13 i 144/14) članak 9. mijenja se i glasi:
»Članak 9.
(1) Za postojeće žičare koje su izgrađene prije stupanja na snagu Zakona o žičarama za prijevoz osoba i koje su u uporabi bez uporabne dozvole, odobrenje za rad žičare će se izdati ako žičara ima rješenje o izvedenom stanju ili potvrdu izvedenog stanja sukladno propisu kojim se uređuje gradnja.
(2) Za postojeće žičare koje su izgrađene prije stupanja na snagu Zakona o žičarama za prijevoz osoba i koje su u uporabi bez uporabne dozvole, a koje nemaju rješenje o izvedenom stanju za završenu zgradu iz stavka 1. ovoga članka, iznimno će se najkasnije do 31. prosinca 2017. godine izdati odobrenje za rad žičare ukoliko se godišnjim stručno-tehničkim pregledom utvrdi da su takve žičare održavane u skladu s propisima i tehničkim uvjetima koji se odnose na konstrukciju, opremu, održavanje i opremljenost žičare propisanim uređajima.«.
Članak 2.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-01/15-01/183
Urbroj: 530-05-2-1-2-15-2
Zagreb, 13. listopada 2015.
Ministar dr. sc. Siniša Hajdaš Dončić, v. r.
