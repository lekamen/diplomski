88 12.08.2015 Presuda Visokoga upravnog suda Republike Hrvatske broj: UsII-17/12-11 od 29. travnja 2015.
VISOKI UPRAVNI SUD REPUBLIKE HRVATSKE
1739
PRESUDA
Visoki upravni sud Republike Hrvatske u vijeću sastavljenom od sudaca toga suda Sanje Štefan, predsjednice vijeća, Borisa Markovića i Blanše Turić, članova vijeća, te više sudske savjetnice Jadranke Jelić, zapisničarke, u upravnom sporu tužitelja Autocesta Rijeka – Zagreb d.d., Zagreb, Koturaška cesta 43, kojeg zastupa direktor Željko Denona, protiv odluke tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, klasa: UP/I-344-01/10-01/555, urbroj: 376-04/HP-12-20 (DM) od 12. travnja 2012., radi utvrđivanja postojanja odgovarajućih uvjeta za zajedničko korištenje dijela kabelske kanalizacije, u sjednici vijeća održanoj 29. travnja 2015.
presudio je
I. Odbija se tužbeni zahtjev kojim tužitelj Hrvatske autoceste d.o.o. traži poništavanje odluke tužene Hrvatske agencije za poštu i elektroničke komunikacije klasa: UP/I-344-01/10-01/555, urbroj: 376-04/HP-12-20 (DM) od 12. travnja 2012.
II. Odbija se prijedlog tužitelja za odgodu izvršenja pobijane odluke.
III. Ova presuda će se objaviti u »Narodnim novinama«.
Obrazloženje
Uvodno naznačenom odlukom tuženika pobliže se utvrđuje sadržaj ugovora o pristupu i zajedničkom korištenju dijela elektroničke komunikacijske infrastrukture i povezane opreme trgovačkog društva Autocesta Rijeka – Zagreb d.d., između trgovačkih društava Univerzalne telekomunikacije d.d. (kao najmoprimac) i Autoceste Rijeka – Zagreb d.d. (kao najmodavac) na način kako je to navedeno u toj odluci u kojoj se također definira i predmet ugovora te način provedbe predmeta ugovora kako je to i definirao u toj odluci.
Protiv navedene odluke je tužitelj podnio tužbu zaprimljenu kod ovog Suda dana 18. svibnja 2012. u kojoj obrazlaže razloge zbog kojih smatra da ta odluka nije na zakonu utemeljena zbog nepravilno utvrđenog činjeničnog stanja, odnosno nepravilno izvedenog zaključka iz utvrđenog činjeničnog stanja što je nadalje dovelo i do nepravilne primjene materijalnog prava.
U tužbi pobliže obrazlaže i navodi pojedine odredbe Zakona o elektroničkim komunikacijama koje su smatra u konkretnom slučaju pogrešno primijenjene, te dodaje da Vlada Republike Hrvatske ne smatra tužitelja infrastrukturnim operaterom, pa dodaje da se ovdje zanemaruje ranija odluka Vlade Republike Hrvatske od 7. veljače 2008. iz koje upravo proizlazi suprotno zauzetom stajalištu da Vlada Republike Hrvatske ne smatra tužitelja infrastrukturnim operaterom već upućuje tužitelja da svoju elektroničku komunikacijsku infrastrukturu preko Odašiljača i veza d.o.o. osposobi za korištenje drugih i organizira pristup i najam te mreže, jasno pri tome navodeći da ne smatra tužitelja infrastrukturnim operaterom iz kojeg razloga da je neodgovarajući za pružanje ove vrste usluga.
Nadalje tužitelj ističe da se u članku 2. stavku 15. Zakona o elektroničkim komunikacijama pobliže definira pojam infrastrukturnog operatera na način da je isti »pravna ili fizička osoba koja se koristi vlastitim nekretninama i/ili nekretninama drugih u svrhu građenja, održavanja, razvoja, korištenja elektroničke komunikacijske infrastrukture i povezane opreme, ili koja je zasnovala pravo puta u skladu s ovim Zakonom, ili je obveznik davanja pristupa elektroničkoj komunikacijskoj infrastrukturi i povezanoj opremi na temelju analize mjerodavnog tržišta provedene u skladu s ovim Zakonom«. Dakle, time je smatra tužitelj jasno propisano i definirano tko sve može biti infrastrukturni operater uz skupno ispunjenje zakonom propisanih uvjeta, a s tim u vezi dodaje da se tužitelj ne bavi građenjem, održavanjem, razvojem i korištenjem elektroničke komunikacijske mreže i infrastrukture, već građenjem, korištenjem, upravljanjem i gospodarenjem autocestom. Uz to dodaje da i odredba članka 4. Zakona o cestama (»Narodne novine« 84/11.) jasno propisuje što čini javnu cestu, pa su sastavni dijelovi javne