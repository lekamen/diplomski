 trgovačku praksu koja se odnosi na određivanje cijene lijeka, prateće marže i rabate.
Članak 19.
(1) Stručni i znanstveni skupovi i predavanja koje organiziraju ili financiraju proizvođači, nositelji odobrenja i uvoznici, odnosno veleprodaje lijekova, moraju biti znanstveno utemeljeni i edukativni. Sadržaj navedenih skupova mora primarno imati stručni karakter.
(2) Svi ostali sadržaji skupova iz stavka 1. ovoga članka moraju biti popratni u odnosu na glavnu svrhu i sadržaj skupa.
(3) Skupovi iz stavka 1. ovoga članka moraju biti namijenjeni isključivo zdravstvenim radnicima.
(4) Prilikom organizacije skupova iz stavka 1. ovoga članka, dopušteno je podmiriti zdravstvenim radnicima – sudionicima skupa, troškove kotizacije, putovanja, smještaja i prehrane do visine stvarne vrijednosti odnosnih troškova. Nije dopušteno podmirivanje navedenih troškova trećim osobama koje nisu sudionici skupa (primjerice, osobama u pratnji zdravstvenih radnika).
(5) Prilikom odabira mjesta održavanja skupova iz stavka 1. ovoga članka proizvođači, nositelji odobrenja i uvoznici, odnosno veleprodaje lijekova obvezni su odabrati primjereno mjesto održavanja, s uslugama pretežito poslovnog i/ili kongresnog sadržaja.
Članak 20.
(1) Nositelj odobrenja može osigurati davanje probnih besplatnih uzoraka lijeka zdravstvenom radniku koji je ovlašten za preporučivanje, propisivanje ili izdavanje lijekova pod uvjetom da se oni ne razlikuju od uobičajenog pakiranja, da se radi o najmanjem pakiranju koje ima odobrenje za stavljanje u promet u Republici Hrvatskoj i koje je stavljeno u promet te da se radi o uzorku jasno označenom riječima »besplatni uzorak – nije za prodaju«.
(2) S besplatnim uzorcima iz stavka 1. ovoga članka, kod čuvanja i dostave, potrebno je postupati sukladno zahtjevima dobre prakse u prometu lijekova na veliko.
(3) Besplatni uzorak mora biti opremljen i imati uputu o lijeku sukladno odobrenju za stavljanje lijeka u promet.
(4) Zdravstvenom radniku iz stavka 1. ovog članka može se, na pisani zahtjev i uz potpis primitka, dati besplatni uzorak lijeka samo jedanput u toku jedne godine i to u količini od najviše dva najmanja originalna pakiranja o čemu je nositelj odobrenja obvezan voditi evidenciju. U evidenciji mora biti naznačeno ime i prezime zdravstvenog radnika, naziv ustanove ili privatne prakse i datum kada je zdravstvenom radniku besplatni uzorak uručen, kao i podaci o seriji i roku valjanosti uzorka. Evidencija se mora čuvati najmanje 2 godine od datuma uručivanja uzorka ovom zdravstvenom radniku.
Članak 21.
Nije dopušteno oglašavanje prema zdravstvenim radnicima dijeljenjem probnih uzoraka lijeka koji sadrže opojne droge i psihotropne tvari sukladno posebnome propisu kojim se uređuje zabrana zlouporabe droga, kao niti lijekove s popisa posebno skupih lijekova.
Članak 22.
U postupku oglašavanja o lijeku prema zdravstvenim radnicima nije dopušteno:
1. uvjeravanje zdravstvenog radnika da jedan lijek zamijeni s drugim iz iste terapijske skupine bez postojanja jasne medicinske indikacije,
2. iznošenje tvrdnje ili zaključke o učinkovitosti lijekova u indikacijama koje su predmet kliničkih ispitivanja u zemlji ili inozemstvu,
3. iznošenje tvrdnje da lijek nema nuspojava i da nije toksičan ili da nema rizika od stvaranja ovisnosti ako takve tvrdnje nisu potkrijepljene dokazima,
4. navođenje sažetka opisa svojstava lijeka, bitnih podataka iz sažetka opisa svojstava lijeka ili odobrene upute o lijeku, korištenjem veličine slova manjim od 3 mm,
5. korištenje razglednica ili drugih oblika pismonosnih pošiljaka čiji sadržaj može biti dostupan i čitljiv drugim osobama osim zdravstvenim radnicima te
6. korištenje telefona, telefaksa, elektroničke pošte ili drugih elektroničkih sustava bez prethodnog pristanka zdravstvenog radnika da ga se na taj način oglašava.
IV. OGLAŠAVANJE O LIJEKOVIMA PUTEM INTERNETA
Članak 23.
(1) Dopušteno je oglašavanje o lijekovima na internetu sukladno odredbama ovoga Pravilnika. Sadržaj internetskih stranica potrebno je