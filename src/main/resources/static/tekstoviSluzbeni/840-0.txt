41 14.04.2015 Odluka Ustavnog suda Republike Hrvatske broj: U-I-4405/2013 i U-II-3222/2014 od 31. ožujka 2015.
USTAVNI SUD REPUBLIKE HRVATSKE
841
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Mario Jelušić, Ivan Matija, Antun Palarić, Aldo Radolović, Duška Šarin i Miroslav Šeparović, odlučujući u postupku za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 31. ožujka 2015. donio je
ODLUKU
I. Utvrđuje se da su Zakon o uskrati isplate pojedinih materijalnih prava zaposlenima u javnim službama (»Narodne novine« broj 143/12.) i Uredba o izmjenama i dopuni Zakona o uskrati isplate pojedinih materijalnih prava zaposlenima u javnim službama (»Narodne novine« broj 159/13.) u vrijeme svoga važenja bili u suglasnosti s Ustavom.
II. Ova odluka objavit će se u »Narodnim novinama«.
Obrazloženje
1. Hrvatski sabor je na sjednici održanoj 14. prosinca 2012. donio Zakon o uskrati isplate pojedinih materijalnih prava zaposlenima u javnim službama (u daljnjem tekstu: ZUIMP). ZUIMP je objavljen u »Narodnim novinama« broj 143 od 20. prosinca 2012., a stupio je na snagu 20. prosinca 2012.
1.1. ZUIMP je bio donesen za određeno vrijeme (za 2012. i 2013., a naknadno i za 2014.) te je prestao važiti 31. prosinca 2014.
2. Na temelju članka 1. Zakona o ovlasti Vlade Republike Hrvatske da uredbama uređuje pojedina pitanja iz djelokruga Hrvatskoga sabora (»Narodne novine« broj 121/13.; u daljnjem tekstu: ZOVRH/13) Vlada Republike Hrvatske (u daljnjem tekstu: Vlada) donijela je na sjednici održanoj 27. prosinca 2013. Uredbu o izmjenama i dopuni Zakona o uskrati isplate pojedinih materijalnih prava zaposlenima u javnim službama (u daljnjem tekstu: Uredba/ID-ZUIMP). Uredba/ID-ZUIMP objavljena je u »Narodnim novinama« broj 159 od 30. prosinca 2013., a stupila je na snagu 31. prosinca 2013.
2.1. Uredbom/ID-ZUIMP produljeno je važenje ZUIMP-a za godinu dana, to jest do 31. prosinca 2014.
Na temelju Izvješća Vlade Republike Hrvatske o uredbama koje je donijela na temelju zakonske ovlasti, klasa: 022-03/13-13/02, urbroj: 50301-05/16-14-1 od 3. siječnja 2014., Hrvatski sabor je na 12. sjednici održanoj 4. travnja 2014. sa 77 glasova »za«, 29 »protiv« i 1 »suzdržan« donio zaključak kojim prihvaća Uredbu/ID-ZUIMP.
2.2. Člankom 4. stavkom 1. Zakona o ovlasti Vlade Republike Hrvatske da uredbama uređuje pojedina pitanja iz djelokruga Hrvatskoga sabora (»Narodne novine« broj 115 od 29. rujna 2014.; u daljnjem tekstu: ZOVRH/14) bilo je propisano:
»Članak 4.
Uredbe koje je Vlada Republike Hrvatske donijela na temelju Zakona o ovlasti Vlade Republike Hrvatske da uredbama uređuje pojedina pitanja iz djelokruga Hrvatskoga sabora (‘Narodne novine’, br. 121/13.) koje vrijede na dan stupanja na snagu ovoga Zakona ostaju na snazi, a najdulje do 31. prosinca 2014.
(...)«
Sukladno tome, ZOVRH-om/14 potvrđeno je da Uredba/ID-ZUIMP ostaje na snazi do 31. prosinca 2014., kada je prestala važiti.
I. POSTUPAK PRED USTAVNIM SUDOM
3. Prijedlog za pokretanje postupka za ocjenu suglasnosti s Ustavom ZUIMP-a podnijela je Matica hrvatskih sindikata iz Zagreba koju zastupa predsjednik Vilim Ribić (u daljnjem tekstu: predlagateljica; predmet broj: U-I-4405/2013).
3.1. Prijedloge za pokretanje postupka za ocjenu suglasnosti s Ustavom Uredbe/ID-ZUIMP podnijelo je do 18. srpnja 2014. ukupno 486 predlagatelja.
4. Rješenjem broj: U-I-4405/2013, U-II-3222/2014 i dr. od 18. srpnja 2014. (»Narodne novine« broj 101 od 20. kolovoza 2014.; u daljnjem tekstu: rješenje od 18. srpnja 2014.) Ustavni sud, razmatrajući do tada zaprimljene prijedloge, pokrenuo je postupak za ocjenu suglasnosti s Ustavom ZUIMP-a i Uredbe/ID-ZUIMP (v. i točku 50. obrazloženja ove odluke).
Istim rješenjem nije prihvaćen prijedlog predlagatelja da Ustavni sud na temelju članka 45. Ustavnog zakona o Ustavnom sudu Republike Hrvatske (»Narodne novine« broj