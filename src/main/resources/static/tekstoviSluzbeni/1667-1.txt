 usluga, koja usluga je, prema definiciji iz članka 2. stavka 1. točke 10. Zakona o elektroničkim komunikacijama, usluga koja se, u pravilu, pruža uz naknadu, a sastoji se u cijelosti ili većim dijelom od prijenosa signala u elektroničkim komunikacijskim mrežama, uključujući telekomunikacijske usluge i usluge prijenosa u radiodifuzijskim mrežama, što ne obuhvaća usluge pružanja sadržaja i obavljanja uredničkog nadzora nad sadržajem koji se prenosi korištenjem elektroničkih komunikacijskih mreža i usluga. Obrazlažući tvrdnju o tuženikovoj nenadležnosti, tužitelj navodi da se usluga prijenosa televizijskih programa uz plaćanje naknade (IPTV usluga) sastoji od tri komponente: usluge obavljanja uredničkog nadzora nad sadržajem, usluge pružanja sadržaja i distribucije sadržaja. Smatra da tuženik ima ovlast regulacije isključivo nad trećom komponentom – distribucijom sadržaja, dok regulaciju nad ostalim dvjema komponentama obavljaju Agencija za elektroničke medije odnosno Agencija za zaštitu tržišnog natjecanja. Kako usluga distribucije, odnosno prijenosa sadržaja, kao sastavni dio IPTV usluge, čini njezin manji dio, tužitelj smatra da tuženik nije nadležan za određivanje regulatornih obveza za tu (IPTV) uslugu. Mišljenja je da je tuženik trebao utvrditi koji dio IPTV usluge čini distribucija, tj. prijenos signala. Nadalje, ističe da su izrečene regulatorne obveze nerazmjerne i nezakonito ograničavaju njegovu Ustavom zajamčenu poduzetničku i tržišnu slobodu te mu nanose teško popravljivu štetu. Poziva se i na praksu članica Europske unije prema kojoj regulatori elektroničkih komunikacija određuju regulatorne mjere isključivo u odnosu na uslugu prijenosa signala te ne protežu svoje ovlasti na uslugu pružanja sadržaja, s obzirom na to da je takva mogućnost isključena Okvirnom direktivom Europske unije od 7. ožujka 2002. Predlaže provođenje vještačenja po ovlaštenom telekomunikacijskom vještaku radi utvrđivanja činjenice koji dio IPTV usluge čini prijenos signala, a koji dio pružanje sadržaja. U podnesku od 6. srpnja 2015. kojim se očituje o tuženikovu odgovoru na tužbu, tužitelj ponavlja navode iz tužbe te dodaje da se tuženik poziva samo na tri članka Zakona o elektroničkim komunikacijama, zanemarujući temeljne odredbe toga Zakona kojima je određeno područje primjene Zakona te područje na koje se proteže nadležnost tuženika. Smatra da osporavanom odlukom tuženik regulira sadržaj programa koji tužitelj pruža svojim korisnicima. Kao dokaz toj tvrdnji prilaže obavijesti od 25. travnja 2014. i od 21. siječnja 2015. kojima tužitelj obavještava tuženika o određenim promjenama u programskim kanalima obuhvaćenim MAXtv programskim paketima. Predlaže poništavanje osporavane odluke u cijelosti.
U odgovoru na tužbu i tijekom postupka pred Sudom tuženik u cijelosti ostaje kod osporavane odluke, u bitnom ističući da je u postupku analize tržišta maloprodajnog širokopojasnog pristupa Internetu utvrđeno da je tužitelj operator sa značajnom tržišnom snagom koji može taj svoj položaj iskoristiti i prenijeti svoju tržišnu snagu na drugo, usko povezano tržište prijenosa televizijskih programa uz plaćanje naknade. Slaže se s tužiteljem glede sastavnih dijelova IPTV usluge, međutim, dodaje da tužitelj nije obrazložio na koji način iz članaka 53., 54. i 56. Zakona o elektroničkim komunikacijama proizlazi da tuženik ne može provesti prethodnu regulaciju na tržištu koje se jednim dijelom sastoji od elektroničke komunikacijske usluge, a drugim dijelom od usluge pružanja sadržaja. Navodi da ni iz jedne odredbe Zakona o elektroničkim komunikacijama na koju se tužitelj poziva ne proizlazi da je tržište koje se sastoji od usluga koje uključuju i elektroničku komunikacijsku uslugu i još neku drugu uslugu unaprijed izuzeto od prethodne regulacije. Stoga smatra neutemeljenim tužiteljev navod o pogrešnoj primjeni materijalnog prava. Nadalje navodi da izrečene regulatorne obveze koje se odnose na IPTV uslugu ni na koji način nisu usmjerene na regulaciju sadržaja koji 