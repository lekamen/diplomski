s glavom XIV. Zakona o kreditnim institucijama,
11) donošenje ostalih ocjena propisanih Zakonom o kreditnim institucijama, propisima donesenima na temelju tog Zakona i
12) sve ostale poslove koji su potrebni za ostvarivanje ciljeva unutarnje revizije.
(5) Svaka kontrolna funkcija dužna je obavljati poslove u skladu s propisima, pravilima, načelima i standardima struke.
Izvješća kontrolnih funkcija
Članak 8.
(1) Kontrolne funkcije sastavljaju:
1) operativna izvješća i
2) izvješća o radu kontrolne funkcije.
(2) Kontrolna funkcija sastavlja izvješća iz stavka 1. točke 1. ovog članka u skladu s poslovima koje obavlja i utvrđenim operativnim planovima rada.
(3) Izvješće iz stavka 1. točke 1. ovog članka dostavlja se članu uprave odgovornom za područje koje je bilo predmetom revizije, kontrole odnosno obavljenog posla i odgovornim osobama organizacijskog dijela kreditne institucije u čijoj je nadležnosti područje poslovanja koje je bilo predmetom kontrole, revizije odnosno obavljenog posla.
(4) Ako osoba odgovorna za rad pojedine kontrolne funkcije to procijeni potrebnim, pojedinačno izvješće iz stavka 1. točke 1. ovog članka može dostaviti svim članovima uprave kreditne institucije i/ili nadzornom i/ili drugom odgovarajućem odboru osnovanom od nadzornog odbora.
(5) Izvješće iz stavka 1. točke 1. ovog članka, ovisno o poslovima kontrolne funkcije, najmanje sadržava:
1) predmet i obuhvat obavljenih poslova, kontrola i revizija,
2) nezakonitosti i nepoštivanja politika i postupaka kreditne institucije ako su utvrđeni tijekom obavljanja poslova kontrolnih funkcija,
3) nedostatke i slabosti u poslovanju odnosno upravljanju rizicima ako su utvrđeni tijekom obavljanja poslova kontrolnih funkcija,
4) ocjenu adekvatnosti i djelotvornosti sustava unutarnjih kontrola u pojedinom području poslovanja,
5) ocjenu adekvatnosti i učinkovitosti upravljanja rizicima, uključujući i informacije o izloženosti rizicima,
6) prijedloge, preporuke i rokove za otklanjanje utvrđenih nezakonitosti i nepravilnosti te nedostataka i slabosti,
7) osobe zadužene za provedbu prijedloga, preporuka i mjera,
8) informacije o statusu izvršenja prijedloga, preporuka i mjera za otklanjanje nezakonitosti i nepravilnosti te nedostataka i slabosti,
9) provedenu provjeru usklađenosti novih proizvoda i novih postupaka s propisima, internim aktima, standardima i kodeksima te procjenu da navedeno utječe na izloženosti kreditne institucije rizicima i
10) ocjenu usklađenosti kreditne institucije s propisima, internim aktima, standardima i kodeksima.
(6) Kontrolna funkcija dužna je redovito pratiti status izvršenja danih prijedloga, preporuka i mjera za otklanjanje nezakonitosti i nepravilnosti te nedostataka i slabosti iz stavka 6. točke 8. ovog članka.
Izvješće o radu kontrolne funkcije
Članak 9.
(1) Izvješće o radu kontrolne funkcije iz članka 8. stavka 1. točke 2., ovisno o poslovima kontrolne funkcije, sadržava najmanje:
1) izvješće o ostvarivanju godišnjeg plana rada,
2) popis svih obavljenih planiranih poslova,
3) popis svih obavljenih izvanrednih poslova,
4) popis planiranih, a neizvršenih poslova i razloge neizvršenja plana,
5) sažetak najvažnijih činjenica utvrđenih u obavljenim kontrolama, revizijama odnosno obavljenim ostalim poslovima,
6) opću ocjenu adekvatnosti i djelotvornosti sustava unutarnjih kontrola u područjima koja su bila predmetom kontrole odnosno revizije,
7) opću ocjenu adekvatnosti i učinkovitosti sustava upravljanja pojedinim rizikom odnosno rizicima u kreditnoj instituciji i
8) izvješće o izvršenju prijedloga, preporuka i mjera za otklanjanje nezakonitosti i nepravilnosti te nedostataka i slabosti utvrđenih tijekom obavljenih kontrola odnosno revizija i razloge njihova neizvršenja.
(2) Funkcija unutarnje revizije dužna je izvješće iz stavka 1. ovog članka dostaviti tromjesečno upravi i revizorskom odnosno odgovarajućem odboru osnovanom od nadzornog odbora, polugodišnje nadzornom odboru kreditne institucije te jednom godišnje Hrvatskoj narodnoj banci.