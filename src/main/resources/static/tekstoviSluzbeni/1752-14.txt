da je Odlukom o prestanku važenja Odluke o uvođenju hrvatskog dinara kao sredstva plaćanja na teritoriju Republike Hrvatske, te o načinu i vremenu preračunavanja iznosa izraženih u hrvatskim dinarima u kune i lipe (»Narodne novine« broj 37 od 13. svibnja 1994.) bilo propisano da se 30. svibnja 1994., na temelju odluka Narodne banke Hrvatske, izdaju i puštaju u optjecaj novčanice i kovani novac, koji glase na novčanu jedinicu Republike Hrvatske kunu i njezin stoti dio lipu. Točka V. te odluke glasila je: »Iznosi navedeni u hrvatskim dinarima u propisima, općim aktima pravnih osoba, sudskim i upravnim aktima, čekovima, uplatnicama i ostalim nalozima platnog prometa, mjenicama, obveznicama i drugim vrijednosnim papirima, ugovorima i drugim dokumentima izdanim odnosno nastalim do dana puštanja u optjecaj kune i lipe, smatrat će se kao da su navedeni u kunama, s tim da se ti iznosi dijele sa 1.000.«
Međutim, tako preračunati iznosi, primijenjeni na visinu pribavljene imovinske koristi iz članka 222. (215.) stavaka 4. i 5. KZRH-a/77-91 (550,00 kuna odnosno 2.000,00 kuna), bili bi očito nerazumni, a time i prima facie ustavnopravno neprihvatljivi. Ustavni sud je u odluci broj: U-III-2646/2007 od 18. lipnja 2008. (»Narodne novine« broj 104/08.) podržao sljedeći pristup Vrhovnog suda: »… Vrhovni sud Republike Hrvatske je već rano, u kaznenim predmetima u kojima se pojavilo pitanje utjecaja inflacije na primjenu blažeg zakona, započeo s donošenjem odluka koje izražavaju stajalište da se zbog inflacije i denominacije dinara ranije otuđeni veliki iznos deviza ne može u času suđenja primjenom blažeg zakona vrijednosno umanjeno označiti tako da teško postane privilegirano kazneno djelo krađe (VSRH, I Kž-760/90 od 6.XI.1990) niti da se pronevjera, nakon preračunavanja prisvojenog novca i stvari u tadašnje hrvatske dinare (HRD) izrazito malog iznosa, može smatrati ‘neznatno društveno opasnim djelom’ (VSRH, I Kž-14/91 od 20.V.1992)« (točka 5.3. odluke Ustavnog suda). Ustavnom sudu nije poznata praksa Vrhovnog suda iz koje bi bilo razvidno na koji je način taj sud riješio navedeni problem kad je riječ o primjeni članka 222. (215.) stavaka 4. i 5. KZRH-a/77-91 (presuda broj: I Kž 278/13-4 od 16. listopada 2013. koja bi se mogla odnositi na navedeno razdoblje nije od pomoći jer je nejasna u tom pitanju), ali ne vidi ni jedan razlog zbog kojega citirano stajalište Vrhovnog suda ne bi bilo odgovarajuće primjenjivo i na članak 222. (215.) stavke 4. i 5. KZRH-a/77-91.
U tom smislu treba primijetiti da je rješenje pružio Zakon o izmjenama Osnovnog krivičnog zakona Republike Hrvatske (»Narodne novine« broj 108/95.). U članku 1. tog zakona bilo je propisano da se u članku 175. stavku 2. riječi: »petsto tisuća hrvatskih dinara« zamjenjuju riječima: »pedeset tisuća kuna«, a u stavku 3. riječi: »dva milijuna hrvatskih dinara« zamjenjuju riječima: dvjesto tisuća kuna«. Taj je preračunati iznos hrvatskih dinara u kune, propisan kaznenim zakonom, mogao poslužiti sudovima kao smjernica za tumačenje visine pribavljene imovinske koristi i u kaznenim postupcima u kojima su na konkretne slučajeve primjenjivali članak 222. (215.) stavke 4. ili 5. KZRH-a/77-91, ako je kazneno djelo počinjeno od 8. siječnja 1993. do 20. travnja 1996. Naime, iznosi koji su bili navedeni u članku 222. (215.) stavcima 4. i 5. KZRH-a/77-91, u tekstu koji je bio na snazi od 20. travnja 1996. do 1. siječnja 1998. (v. članak 24. Zakona o izmjenama i dopunama Krivičnog zakona Republike Hrvatske, »Narodne novine« broj 28/96.; u daljnjem tekstu: ZID KZRH/77-96), to jest 27.500,00 kuna odnosno 100.000,00 kuna, očito nisu značili preračunavanje iznosa propisanih u članku 19. ZID-a KZRH-a/77-92, nego njihovu izmjenu. Ipak, konačno rješenje tog pitanja moraju dati sudovi, dok je na Ustavnom sudu da nadzire ustavnopravnu prihvatljivost njihove odluke u mjeri u kojoj ona može utjecati na ostvarenje ustavnih prava pojedinaca.
49. U vrijeme stupanja na snagu KZ-a/97 (1. siječnja 1998.), članak 337.