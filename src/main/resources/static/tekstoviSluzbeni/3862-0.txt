47 20.05.2016 Uredba o uvjetima, načinu i postupku raspolaganja tražbinama Republike Hrvatske s naslova duga po kreditima i protestiranim državnim jamstvima u predstečajnim i stečajnim postupcima
VLADA REPUBLIKE HRVATSKE
1211
Na temelju članka 35. Zakona o izvršavanju Državnog proračuna Republike Hrvatske za 2016. godinu (»Narodne novine«, broj 26/16), Vlada Republike Hrvatske je na sjednici održanoj 18. svibnja 2016. godine donijela
UREDBU
O UVJETIMA, NAČINU I POSTUPKU RASPOLAGANJA TRAŽBINAMA REPUBLIKE HRVATSKE S NASLOVA DUGA PO KREDITIMA I PROTESTIRANIM DRŽAVNIM JAMSTVIMA U PREDSTEČAJNIM I STEČAJNIM POSTUPCIMA
Članak 1.
Ovom Uredbom utvrđuju se uvjeti, način i postupak raspolaganja tražbinama Republike Hrvatske s naslova duga po kreditima i protestiranim državnim jamstvima u predstečajnim i stečajnim postupcima.
Članak 2.
Dug po kreditima i protestiranim državnim jamstvima jest dospjela i nepodmirena obveza prema državi nastala do dana otvaranja predstečajnog ili stečajnog postupka s osnove kredita i protestiranih državnih jamstava koja bi bila primitak državnog proračuna Republike Hrvatske.
Članak 3.
(1) Ova Uredba primjenjuje se na dužnika, i to dužnika pravnu osobu i dužnika pojedinca, osim na dužnika nad kojima se ne može provesti predstečajni i stečajni postupak.
(2) Dužnik u smislu ove Uredbe smatra se pravna osoba te dužnik pojedinac, koji ima nepodmirenu obvezu prema državnom proračunu Republike Hrvatske po kreditima i protestiranim državnim jamstvima.
(3) Dužnikom pojedincem u smislu ove Uredbe smatra se fizička osoba obveznik poreza na dohodak od samostalne djelatnosti prema odredbama Zakona o porezu na dohodak i fizička osoba obveznik poreza na dobit prema odredbama Zakona o porezu na dobit.
Članak 4.
O tražbinama Republike Hrvatske s osnove duga po kreditima i protestiranim državnim jamstvima u predstečajnim i stečajnim postupcima odlučuje ministar financija na prijedlog Savjetodavnog vijeća Ministarstva financija, na način i u postupku utvrđenom Uredbom o uvjetima, načinu i postupku raspolaganja tražbinama s naslova poreznog duga u predstečajnom i stečajnom postupku, kojim se uređuju uvjeti, način i postupak raspolaganja tražbinama s naslova poreznog duga u predstečajnom i stečajnom postupku.
Članak 5.
Ova Uredba stupa na snagu osmoga dana od dana objave u »Narodnim novinama«.
Klasa: 022-03/16-03/24 Urbroj: 50301-05/16-16-2 Zagreb, 18. svibnja 2016.
Predsjednik Tihomir Orešković, v. r.
