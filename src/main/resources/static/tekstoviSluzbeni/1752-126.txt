 tužbi zaključeno:
»Na taj način propuštena [je] mogućnost utvrditi je li novac koji je upućen ciparskim tvrtkama imao bilo kakve veze sa tvrtkom MOL i Zsoltom Tamasom Hernadijem. Napominjemo da je mađarsko državno odvjetništvo provelo sveobuhvatne provjere porijekla i kretanja novca te je utvrdilo da tom prilikom nije počinjeno kazneno djelo primanja i davanja mita. Uz to što je sud potpuno ignorantski tretirao dokumente državnog organa zemlje članice EU, sud je propustio uvidom u iste steći saznanja o utvrđenim činjenicama bez obzira prihvatio ih prilikom ocijene dokaza kao relevantne dokaze ili ne.«
433. U ustavnoj tužbi zaključno se ističe da je obrana »uskraćena u pravu da izvede krucijalne dokaze u prilog optuženika jer bez izvođenja tih dokaza nije bilo moguće parirati navodima optužbe« i da je zbog toga »bila u apsolutno podređenom položaju bez objektivne mogućnosti da izvođenjem dokaza pobije teze optužbe«.
2) Ustav, Konvencija i ZKP
434. S obzirom na način na koji su provedeni dokazi na kojima sudovi temelje svoju ocjenu o postojanju korupcijskog sporazuma između podnositelja i Z. T. Hernadija, u ustavnoj tužbi prigovara se povredi podnositeljevih ustavnih prava na pravično suđenje zajamčenih člankom 29. stavkom 2. alinejom 6. i stavkom 4. Ustava, te člankom 6. stavkom 3. točkom (d) Konvencije.
435. Članak 29. Ustava u mjerodavnim dijelovima glasi:
»Članak 29.
Svatko ima pravo da ... sud pravično ... odluči ... o ... optužbi zbog kažnjivog djela.
U slučaju sumnje ili optužbe zbog kažnjivog djela ... optuženik ima pravo:
(...)
– da ispituje ili dade ispitati svjedoke optužbe i da zahtijeva da se osigura nazočnost i ispitivanje svjedoka obrane pod istim uvjetima kao i svjedoka optužbe,
(...)
Dokazi pribavljeni na nezakonit način ne mogu se uporabiti u sudskom postupku.
(...)«
436. Članak 6. Konvencije u mjerodavnim dijelovima glasi:
»Članak 6.
PRAVO NA POŠTENO SUĐENJE
1. ... u slučaju podizanja optužnice za kazneno djelo protiv njega svatko ima pravo da ... sud pravično ... ispita njegov slučaj. ...
(...)
3. Svatko optužen za kazneno djelo ima najmanje sljedeća prava:
(...)
d) da ispituje ili dade ispitati svjedoke optužbe i da se osigura prisustvo i ispitivanje svjedoka obrane pod istim uvjetima kao i svjedoka optužbe;
(...)«
437. Članak 450. stavak 2. ZKP-a/08 glasi:
»Članak 450.
(...)
(2) Sud je dužan savjesno ocijeniti svaki dokaz pojedinačno i u svezi s ostalim dokazima te na temelju takve ocjene izvesti zaključak je li neka činjenica dokazana.«
438. Prema članku 418. stavku 1. ZKP-a/08, dokazivanje obuhvaća sve činjenice za koje sud i stranke smatraju da su važne za pravilno presuđenje.
439. U vrijeme donošena prvostupanjske presude Županijskog suda u Zagrebu na snazi je bio članak 421. u tekstu koji je važio od 6. kolovoza 2012. do 1. siječnja 2013. Mjerodavne su odredbe članka 421. ZKP-a/08 glasile:
»Članak 421.
(...)
(2) Vijeće će odbiti izvođenje dokaza:
1) za koje su stranke znale do potvrđivanja optužnice ili okončanja pripremnog ročišta, ali ih bez opravdanog razloga nisu predložile (članak 377. stavak 1.)« (ova točka ukinuta je odlukom Ustavnog suda broj: U-I-448/2009 – op. Ustavnog suda),
»2) ako je nezakonit ili se odnosi na činjenicu koja se po zakonu ne može dokazivati (nedopušteni prijedlog),
3) ako činjenica koju bi izvođenjem dokaza trebalo utvrditi nije važna za odlučivanje, odnosno ako ne postoji povezanost između činjenice koju stranka želi utvrditi i odlučnih činjenica ili se ta povezanost zbog pravnih razloga ne može ustanoviti (nevažni prijedlog),
4) ako postoje razlozi za sumnju da se s dokazom neka važna činjenica uopće ne bi mogla utvrditi ili bi se to moglo učiniti sa velikim poteškoćama (neprikladni prijedlog),
5) ako je predloženo izvođenje dokaza očigledno usmjereno na znatno odugovlačenje postupka (prijedlog koji odugovlači postupak).
(3) Rješenje kojim se odbija izvođenje dokaza mora biti obrazloženo. Vijeće ga može izmijeniti ili opozvati u tijeku postupka.«
3) Praksa ESLJP-a
440. S