101 04.11.2016 Pravilnik o posebnom porezu na kavu i bezalkoholna pića
MINISTARSTVO FINANCIJA
2158
Na temelju članka 35. Zakona o posebnom porezu na kavu i bezalkoholna pića (»Narodne novine«, broj 72/2013) ministar financija donosi
PRAVILNIK
O POSEBNOM POREZU NA KAVU I BEZALKOHOLNA PIĆA
I. OPĆA ODREDBA
Članak 1.
Ovim se Pravilnikom uređuju posebnosti u provedbi Zakona o posebnom porezu na kavu i bezalkoholna pića (u daljnjem tekstu: Zakon).
II. UTVRĐIVANJE GUBITAKA ILI MANJKOVA
Članak 2.
(1) Ovlašteni držatelj poreznog skladišta oslobođen je plaćanja posebnog poreza na predmete oporezivanja za gubitke ili manjkove predmeta oporezivanja u poreznom skladištu ili za vrijeme kretanja predmeta oporezivanja u sustavu odgode za koje porezni obveznik dokaže nadležnom carinskom uredu da se mogu pripisati višoj sili ili razlozima koji se ne mogu pripisati njegovoj krivnji.
(2) Razlozima koji se ne mogu pripisati krivnji ovlaštenog držatelja poreznog skladišta smatraju se i gubici ili manjkovi ako su nastali u procesu proizvodnje (tehnološki manjak) te tijekom skladištenja i prijevoza proizvoda (kaliranje, lom, kvar, rastep) najviše do visine utvrđene posebnim propisima ili na temelju tehničkih propisa koji vrijede za pojedinu vrstu proizvoda.
(3) Gubitke i manjkove iz stavka 2. ovoga članka utvrđuje ovlašteni držatelj poreznog skladišta neposredno nakon nastajanja i o tome sastavlja zapisnik kojeg je obvezan dostaviti nadležnom carinskom uredu u roku od pet dana od sastavljanja te prikazati u mjesečnom izvješću za mjesec kada je utvrđen.
(4) Gubici ili manjkovi predmeta oporezivanja nastali u poreznom skladištu ili za vrijeme kretanja u sustavu odgode uslijed više sile, osim provalne krađe, priznaju se do visine utvrđene očevidnikom nadležnog tijela za procjenu šteta.
(5) Od plaćanja posebnog poreza oslobođeni su predmeti oporezivanja koje ovlašteni držatelj poreznog skladišta, proizvođač i trgovac koriste kao uzorke za analize za probnu proizvodnju, odnosno za znanstvene svrhe ili za kontrolu kvalitete.
(6) Od plaćanja posebnog poreza oslobođeni su predmeti oporezivanja koji se koriste u svrhu poreznog nadzora ili predmeti oporezivanja koje ovlašteni držatelj poreznog skladišta, proizvođač i trgovac unište pod carinskim nadzorom, a što se ne može izvršiti bez prisustvovanja ovlaštenog službenika nadležnog carinskog ureda.
(7) Ovlašteni carinski službenik će o uzimanju predmeta oporezivanja u svrhu poreznog nadzora sastaviti zapisnik te jedan primjerak zapisnika uručiti ovlaštenom držatelju poreznog skladišta, proizvođaču ili trgovcu.
(8) O namjeri uništenja predmeta oporezivanja iz stavka 6. ovoga članka mora se prethodno nadležnom carinskom uredu podnijeti prijava za uništenje u pisanom obliku. Nakon provedenog uništenja ovlašteni službenik nadležnog carinskog ureda mora sastaviti bilješku/zapisnik u dva primjerka u kojemu navodi razloge uništenja predmeta oporezivanja, te jedan primjerak uručiti ovlaštenom držatelju poreznog skladišta, proizvođaču ili trgovcu, a izvornik pohraniti u carinskom uredu.
III. OSLOBOĐENJE OD PLAĆANJA POSEBNOG POREZA
Članak 3.
Na oslobođenja od plaćanja posebnog poreza iz članka 9. Zakona na odgovarajući način se primjenjuju odredbe provedbenog propisa o postupku ostvarivanja oslobođenja od plaćanja poreza za diplomatska i konzularna predstavništva, institucije i tijela Europske unije te međunarodne organizacije.
IV. OPĆI UVJETI RADA POREZNIH SKLADIŠTA
Članak 4.
(1) Fizička ili pravna osoba koja želi poslovati u sustavu odgode plaćanja posebnog poreza kao ovlašteni držatelj poreznog skladišta mora podnijeti zahtjev za izdavanje poreznog odobrenja za ovlaštenog držatelja poreznog skladišta i za porezno skladište prema članku 14. stavku 1. Zakona carinskom uredu nadležnom prema svome sjedištu, odnosno prebivalištu u Republici Hrvatskoj. Zahtjev za porezno skladište podnosi se carinskom uredu nadležnom prema sjedištu, odnosno prebivalištu poreznog obveznika neovisno o lokaciji skladišta.
(2) Zahtjev za