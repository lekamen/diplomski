 Sljedeći uvjet kojem je sud morao udovoljiti je, da je mjera lišavanja poslovne sposobnosti bila nužna da bi se postigao legitimni cilj. To znači da se ni jednom drugom blažom mjerom nije mogao postići legitimni cilj. Prvostupanjski sud se u obrazloženju svoje odluke oslanjao samo na jedan čimbenik – da je podnositelj osoba koja je u trajnom stanju lakše (do umjerene) mentalne retardacije, radi čega nije sposoban brinuti se o osobnim potrebama, pravima i interesima i kojoj je potrebna pomoć, skrb i nadzor odrasle odgovorne osobe u svakodnevnom funkcioniranju. Ovo bez dostatnog i objektivnog opravdanja konkretnih razloga na temelju kojih sud utvrđuje da je podnositelja nužno lišiti poslovne sposobnosti, pritom se vodeći u odlučujućoj mjeri nalazom i mišljenjem jednog sudskog vještaka. Uzimajući u obzir značaj (posljedice) takvog izvješća u konkretnom slučaju, Ustavni sud izražava skepsu može li se mentalno stanje osobe ocijeniti sa dovoljno sigurnosti nakon jednog vještačenja. Ustavni sud ovdje smatra važnim naglasiti kako za skrbničku zaštitu odraslih osoba, osnovni preduvjet ne mora uvijek biti potpuno lišavanje poslovne sposobnosti.
14. Na temelju navedenog Ustavni sud ocjenjuje da sud nije s potrebitim stupnjem sigurnosti utvrdio da podnositelj nije sposoban brinuti se o osobnim potrebama, pravima i interesima ili da ugrožava prava i interese drugih osoba. Te su činjenice sudovi tijekom postupka trebali utvrditi, ali su to propustili učiniti. Uzimajući u obzir sve okolnosti predmeta Ustavni sud je procijenio da je pokretanje postupka radi oduzimanja poslovne sposobnosti podnositelja, dovelo do povrede članka 35. Ustava. Do povrede tog prava u postupovnom aspektu došlo je i zbog ostalih povreda prava na pravično suđenje, o kojima će biti riječi u daljnjem dijelu obrazloženja ove odluke.
15. Ustavni sud primjećuje da je Europski sud za ljudska prava u predmetu Salontaji Drobnjak protiv Srbije (presuda, 22. rujna 2009., zahtjev br. 36500/05, § 49.) izrazio stajalište da, iako članak 8. Konvencije ne sadrži izričite postupovne zahtjeve, »postupak donošenja odluka uključen u mjere miješanja mora biti pravičan i takav da osigurava potrebno poštovanje interesa zaštićenih člankom 8. Konvencije«.
16. Svaki postupak lišavanja poslovne sposobnosti u postupovnom smislu mora udovoljavati zahtjevima pravičnog postupka koje jamči ustavno pravo sadržano u članku 29. stavku 1. Ustava. To između ostaloga znači da se postupak mora okončati u razumnom roku, da osoba koja se lišava poslovne sposobnosti mora sudjelovati u tom postupku osobno te da joj se dostavljaju rješenja u vezi s postupkom, kao i da se osigura kontradiktornost postupka kroz aktivno sudjelovanje skrbnika. Nužna postupovna sigurnost nalaže da se u vezi s tim rizik proizvoljnog odlučivanja svede na minimum (vidi presuda X i Y protiv Hrvatske, 3. studenoga 2011., zahtjev br. 5193/09, § 85.).
Da bi zakonske odredbe kojima je uređen pravni položaj stranaka odnosno njihovih zastupnika u postupcima pred sudom udovoljile zahtjevu kojeg postavlja članak 29. stavak 1. Ustava, pravni položaj stranaka i njihovih zastupnika mora biti jednak odnosno sudovi u postupku moraju osigurati jednakost stranaka u mogućnosti korištenja procesnih sredstava (jednakost oružja, jednakost sredstava).
Načelo jednakosti sredstava, u smislu pravične ravnoteže među strankama (fair balance) čini jedan od bitnih konstitutivnih elemenata prava na pravično suđenje. S tim u vezi, načelo jednakosti oružja, u smislu ravnoteže među strankama, obuhvaća razumnu mogućnost obiju stranaka da izlože činjenice i podupru ih svojim dokazima u takvim uvjetima koji nijednu stranku ne stavlja u bitno lošiju poziciju u odnosu prema suprotnoj stranci. Takav stav je Europski sud za ljudska prava u predmetu Perić protiv Hrvatske (presuda, 27. ožujka 2008., zahtjev br. 34499/06, §§ 24. i 25.) zauzeo u odnosu na povredu članka 6. stavka 1. Konvencije. Ustavni sud ističe da je obveza sudova, u cilju osiguranja pravičnog suđenja o