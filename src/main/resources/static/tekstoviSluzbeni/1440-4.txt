 sposobnosti. U ovom postupku takva opasnost nije niti naznačena, a pogotovo nije dokazana.
(...)
U ovom predmetu nisu utvrđene nikakve iznimne okolnosti koje bi opravdavale tako ozbiljnu mjeru kao što je potpuno lišenje poslovne sposobnosti.«
6. Drugostupanjski sud je rješenjem broj: Gž-1279/2013-2 od 23. siječnja 2014. odbio kao neosnovanu podnositeljevu žalbu i potvrdio rješenje suda prvog stupanja, navodeći u obrazloženju kako slijedi:
»Protiv navedenog rješenja žalbu podnose posebna skrbnica protustranke D. K., kao i odvjetnica L. K. u svojstvu punomoćnice protustranke, zbog svih žalbenih razloga iz čl. 353. st. 1. Zakona o parničnom postupku (‘Narodne novine’, br. 148/11 – pročišćeni tekst, 25/13 – dalje: ZPP).
(...)
Neosnovana je žalbena tvrdnja da iz obrazloženja pobijanog rješenja uopće nije jasno iz kojih razloga je sud protustranku lišio poslovne sposobnosti. Prvostupanjski sud naime, u obrazloženju rješenja u svemu razumljivo navodi koje je dokaze proveo, te da iz tako provedenih dokaza, prije svega iz nalaza i mišljenja sudskog vještaka prim. mr. sc. E. K., ali i iz nalaza i mišljenja prvostupanjskog tijela vještačenja Zavoda za socijalnu skrb u V., kao i iz prethodnih psihologijskih nalaza i povijesti bolesti, proizlazi da je protustranka u trajnom stanju lakše do umjerene mentalne retardacije, da zbog toga nema sposobnost za potpuno adekvatno rasuđivanje, zbog čega nije sposobna brinuti se o osobnim potrebama, pravima i interesima. Pri tome prvostupanjski sud u obrazloženju pobijanog rješenja, suprotno žalbenim tvrdnjama, detaljno i u svemu razumljivo iznosi sadržaj izvedenih dokaza, pa tako i sadržaj u svemu razumljivog i uvjerljivog nalaza i mišljenja vještaka, koje mišljenje se svodi na zaključak da protustranka uopće nije u stanju brinuti se o svojim potrebama, pravima i interesima, kako u svim imovinskim odnosima, uključujući i odluku o zapošljavanju, tako i u pravnim odnosima koji se odnose na osobna stanja.
... mišljenje je ovog drugostupanjskog suda da osobi protiv koje se vodi takav postupak sud, na njezino traženje, treba priznati pravo na poduzimanje parničnih radnji (parničnu sposobnost), osim ukoliko na temelju provedenih radnji tijekom postupka nije notorno da se radi o osobi koja nije u stanju shvatiti značenje takvih radnji. Ovo unatoč tome što u postupku radi lišenja poslovne sposobnosti takvu osobu već zastupa poseban skrbnik temeljem čl.168. ObZ-a.
Iz navedenih razloga je osnovana žalbena tvrdnja punomoćnice protustranke da joj je stranka izdala valjanu punomoć. Međutim, neosnovana je žalbena tvrdnja o tome da je sud počinio bitnu povredu odredaba postupka, time što na njezino traženje nije odgodio ročište zakazano i održano dana 5. ožujka 2013. Ovo i neovisno od tog iz kojeg razloga sud nije udovoljio ovakvom traženju, budući da je na navedenom ročištu protustranka bila uredno zastupana po posebnom skrbniku.«
III. PRIGOVORI PODNOSITELJA
7. Podnositelj smatra da su mu osporenim aktima povrijeđena ljudska prava i temeljne slobode zajamčena Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.). Podnositelj ističe povredu prava na pravično suđenje iz članka 29. stavka 1. Ustava, povredu ustavnog jamstva na osobni i obiteljski život iz članka 35. Ustava te ustavnog jamstva na uključivanje u društveni život osoba s invaliditetom iz članka 57. stavka 1. Ustava, kao i povredu prava na zabranu diskriminacije i prava na jednakost pred zakonom iz članka 14. Ustava. Navodi i povrede članka 6. i članka 8. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06., u daljnjem tekstu: Konvencija) te članka 12. Konvencije Ujedinjenih naroda o pravima osoba s invaliditetom (»Narodne novine – Međunarodni ugovori« broj 6/07., 3/08. i 5/08.).
Podnositelj navodi kako slijedi:
»21. S obzirom da nema nikakve indikacije da je podnositelj poduzeo ili propustio