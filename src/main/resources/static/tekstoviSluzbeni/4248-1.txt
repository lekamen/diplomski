 Postupanje Ustavnog suda u povodu zahtjeva za izvanredno preispitivanje pravomoćne presude
5. Pod utjecajem prakse Europskog suda za ljudska prava u Strasbourgu (u daljnjem tekstu: ESLJP), Ustavni sud promijenio je svoju praksu u odnosu prema ZIPPP-u – izvanrednom pravnom lijeku u kaznenom postupku. U nastavku se prvo navodi mjerodavna praksa ESLJP-a.
6. U predmetu Maresti protiv Hrvatske (presuda, 25. lipnja 2009., zahtjev br. 55759/07) ESLJP je utvrdio primjenjivost na ZIPPP kaznenog aspekta članka 6. stavka 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06.; u daljnjem tekstu: Konvencija). Taj zahtjev, prema stajalištu ESLJP-a, treba tretirati kao kazneni ekvivalent reviziji u parničnom postupku pred Vrhovnim sudom Republike Hrvatske (u daljnjem tekstu: Vrhovni sud):
»21. Vlada tvrdi da postupak u povodu zahtjeva podnositelja za izvanredno preispitivanje pravomoćne presude ne spada u domašaj članka 6. stavka 1. Konvencije jer se prema domaćem pravu takav zahtjev smatra izvanrednim pravnim lijekom.
22. Podnositelj zahtjeva tvrdi da je članak 6. primjenjiv na ovaj postupak.
23. Sud prvo primjećuje da se konkretan naziv dan nekom postupku u domaćem pravnom sustavu ili činjenica da se taj postupak u domaćem pravosuđu smatra izvanrednim pravnim lijekom ne može smatrati odlučujućim: ono što je odlučujuće jest priroda i domašaj postupka o kojem je riječ ... Nadalje, prema dobro utvrđenoj praksi Suda, postupci po reviziji ili kasacijskoj žalbi spadaju u djelokrug članka 6. stavka 1. Konvencije ...
(...)
26. Zahtjev za izvanredno preispitivanje ima svoj ekvivalent u građanskom postupku u obliku revizije koja se podnosi Vrhovnom sudu, također protiv pravomoćne presude. S tim u vezi Sud primjećuje da je već utvrdio kako je članak 6. primjenjiv na postupak koji uređuje takve prizive (vidjeti Debelić protiv Hrvatske, br. 2448/03, §§ 21. i 22., 26. svibnja 2005.). U pogledu kaznenopravnog sredstva o kojem je riječ, Sud je u prijašnjem predmetu (Kovač protiv Hrvatske, br. 503/05, 12. srpnja 2007.) razmatrao postupak pred Vrhovnim sudom u povodu zahtjeva branjenika (defendant) za izvanredno preispitivanje pravomoćne presude u kaznenom predmetu.
27. Podnositelj zahtjeva u svom je zahtjevu za izvanredno preispitivanje prigovorio, inter alia, da je došlo do povrede Kaznenog zakona zbog navodne povrede načela ne bis in idem. Sud primjećuje da je taj zahtjev podnesen na temelju jednog od propisanih razloga za utvrđenje povrede Kaznenog zakona ...
28. U takvim okolnostima Sud zaključuje da je postupak u povodu zahtjeva za izvanredno preispitivanje pravomoćne presude bio odlučujući za odluku o optužbi za kazneno djelo protiv podnositelja zahtjeva te da stoga spada u domašaj članka 6. stavka 1. Konvencije. Prema tome, primjedbu vlade treba odbaciti.
29. Sud smatra da ovaj prigovor nije nedopušten u smislu članka 35. stavka 3. Konvencije. Nadalje smatra da nije nedopušten ni po kojoj drugoj osnovi. Stoga mora biti proglašen dopuštenim.«
7. U predmetu Dolenec protiv Hrvatske (presuda, 26. studenoga 2009., zahtjev br. 25282/06), ESLJP je izrijekom utvrdio da se ZIPPP smatra domaćim pravnim sredstvom koje je potrebno iscrpiti ako se prigovori podnositelja zahtjeva odnose na povrede na koje taj pravni lijek može utjecati, uključujući i povrede prava na pravično suđenje:
»199. Zahtjev za izvanredno preispitivanje pravomoćne presude dostupan je samo branjeniku (tužiteljstvu nije dopušteno njegovo korištenje), a može se podnijeti mjesec dana od dostave presude okrivljeniku, i to zbog strogo ograničenih pravnih pogrešaka počinjenih na štetu okrivljenika. Podnositelj zahtjeva u ovom predmetu takav je zahtjev podnio između ostalog i zbog navodne povrede svojih prava na obranu za vrijeme glavne rasprave, što je na temelju članka 427. jedna od zakonskih osnova za podnošenje takvog zahtjeva. Sud stoga smatra da je u ovom predmetu upravo to