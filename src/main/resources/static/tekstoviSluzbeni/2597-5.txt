 ministra temeljem odredbe članka 74.c stavka 1. Zakona, koji se primaju u službu u kabinet ministra na određeno vrijeme bez provedbe javnog natječaja odnosno oglasa za prijam u državnu službu. Navedeni službenici se primaju u službu i služba im prestaje odlukom ministra. Po prestanku mandata ministra novi ministar može odlučiti zadržati te službenike u kabinetu ministra za vrijeme trajanja svog mandata ili donijeti odluku o prestanku službe.
Kako je Zakonom izričito propisano da navedeni službenici ne mogu biti raspoređeni izvan kabineta ministra i da se na njih ne primjenjuju odredbe toga Zakona o premještaju, ne postoji mogućnost da se ti službenici zadrže u državnom tijelu na radnim mjestima izvan kabineta ministra.
Također, prema odredbi članka 61. stavka 9. Zakona o državnim službenicima državna služba na određeno vrijeme ne može postati državna služba na neodređeno vrijeme. Stoga službenicima koji su primljeni u državnu službu temeljem članka 74.c stavka 1. Zakona državna služba na određeno vrijeme ne može postati državna služba na neodređeno vrijeme.«
Ustavni sud ocjenjuje da ni u očitovanju Ministarstva nisu navedeni i obrazloženi ustavnopravno relevantni razlozi koji bi opravdali odstupanje od općih pravila prijama u državnu službu osoba koje se zapošljavaju u kabinetu ministra i u organizacijskim jedinicama pojedinih drugih državnih tijela (članak 74.c stavak 5. ZoDS-a). Činjenica da se oni zapošljavaju samo u kabinetu ministra i u tim drugim organizacijskim jedinicama iz članka 74.c stavka 5. ZoDS-a te da ne mogu raditi nigdje izvan tih mjesta nije dostatna da bi objasnila i opravdala legitimnost njihova izuzeća od općih pravila prijama u državnu službu.
U demokratskoj državi (članak 1. Ustava) izvršavanje državnih zadaća (u konkretnom slučaju poslova državne uprave) zahtijeva dobru i učinkovitu organizaciju državnog aparata koji će činiti profesionalno kvalificirani zaposlenici (državni službenici).
Državni službenici imaju zakonske, ali i određene tradicionalne odgovornosti.
Tako je svaki državni službenik obvezan krajnje savjesno i pošteno obavljati svoje poslove, bez obzira tko je čelnik tijela u kojem je državni službenik zaposlen. Državni službenik mora svom čelniku staviti na raspolaganje sav svoj talent, sve svoje intelektualne kapacitete i sva svoja znanja.
Za svoje akte državni službenici snose pravnu, a ne političku odgovornost.
Konačno, državni službenici stupaju u državnu službu u pravilu temeljem javnog natječaja i njihovo napredovanje u državnoj službi ima karijerni karakter na koji ne utječu odnosno ne bi smjele utjecati političke činjenice.
Stoga zapošljavanje državnih službenika podrazumijeva jednakost i odabir kandidata koji pokažu da su po svojim profesionalnim i stručnim znanjima najsposobniji za obavljanje određenog posla državne uprave, nakon provedenog postupka pravila kojeg moraju biti jasna, transparentna i dostupna svima pod jednakim uvjetima. Takav postupak (npr. natječaj) mora osigurati izbor najboljeg kandidata koji će zadovoljiti potrebe određenog tijela državne uprave. Moraju biti predviđeni opći i posebni uvjeti zapošljavanja, a iznimke od tih pravila dopuštene su samo ako su zakonom izrijekom propisane i ako se mogu objektivno i racionalno opravdati.
16. Slijedom svega navedenog, Ustavni sud utvrđuje da se osporenim člankom 74.c ZoDS-a propisana mogućnost prijama u državnu službu ne može opravdati iznimkom vezanom uz posebnu prirodu posla (da se zapošljavaju u kabinetu ministra i u organizacijskim jedinicama pojedinih drugih državnih tijela) i uz vremensko ograničenje takvog zapošljavanja (samo do kraja mandata ministra odnosno čelnika organizacijske jedinice pojedinog drugog državnog tijela).
Zaposlenici koji su primljeni u državnu službu u smislu članka 74.c stavka 1. ZoDS-a (makar samo i na određeno vrijeme) bez prethodno provedenog javnog natječaja i drugih zakonskih uvjeta nesumnjivo su dovedeni u privilegirani položaj u odnosu na primitak u državnu službu svih drugih osoba.