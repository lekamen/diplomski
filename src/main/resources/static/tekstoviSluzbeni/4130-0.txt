57 21.06.2016 Presuda Visokog Upravnog suda Republike Hrvatske broj: UsII-122/13-5 od 4. svibnja 2016.
VISOKI UPRAVNI SUD REPUBLIKE HRVATSKE
1479
PRESUDA
Visoki upravni sud Republike Hrvatske u vijeću sastavljenom od sudaca toga suda Marine Kosović Marković, predsjednice vijeća, Lidije Vukičević i mr. sc. Inge Vezmar Barlek, članova vijeća, te sudske savjetnice Franciske Dominković, zapisničarke, u upravnom sporu tužitelja Hrvatski Telekom d.d., Zagreb, Savska cesta 32, kojeg zastupa opunomoćenica Maja Mandić, protiv rješenja tuženika Hrvatske agencije za poštu i elektroničke komunikacije, Zagreb, Roberta Frangeša Mihanovića 9, klasa: UP/I-344-07/13-01/107, urbroj: 376-04-13-03 od 6. prosinca 2013., radi inspekcijskog nadzora, u sjednici vijeća održanoj 4. svibnja 2016.
presudio je
I. Tužbeni zahtjev se djelomično usvaja te se poništava točka II. i točka III. izreke rješenja Hrvatske agencije za poštu i elektroničke komunikacije, klasa: UP/I-344-07/13-01/107, urbroj: 376-04-13-03 od 6. prosinca 2013. u dijelu u kojem se tužitelju nalaže da u određenim rokovima implementira te omogući produkciju funkcionalnosti i to »Storno funkcionalnost« i »Dostavljanje podataka o dostupnoj brzini prilikom odbijanja zahtjeva« (točka 13. i 14. Privitka broj 1. rješenja) o čemu je obvezan u određenim rokovima izvijestiti inspektora elektroničkih komunikacija.
U preostalom dijelu tužbeni zahtjev se odbija.
II. Ova presuda objavit će se u »Narodnim novinama«.
Obrazloženje
Osporenim rješenjem točkom I. izreke utvrđuje se da tužitelj nije implementirao sve zahtijevane funkcionalnosti u B2B servise, čime je postupio suprotno obvezama propisanim u Analizi tržišta veleprodajnog širokopojasnog pristupa, Analizi veleprodajnog pristupa mrežnoj infrastrukturi i Analizi tržišta pristupa javnoj komunikacijskoj mreži na fiksnoj lokaciji za privatne i poslovne korisnike. Točkom II. izreke navedenog rješenja nalaže se tužitelju da implementira funkcionalnosti iz Privitka 1. ovog rješenja na način da omogući produkciju navedenih funkcionalnosti u rokovima navedenim u Privitku 1., čime će se omogućiti provođenje odredbi propisanih u Analizi tržišta veleprodajnog širokopojasnog pristupa, Analizi veleprodajnog pristupa mrežnoj infrastrukturi i Analizi tržišta pristupa javnoj komunikacijskoj mreži na fiksnoj lokaciji za privatne i poslovne korisnike. Prema točki III. izreke navedenog rješenja o provođenju mjera iz točke II. tog rješenja tužitelj je obvezan izvijestiti inspektora elektroničkih komunikacija u rokovima koji su definirani u Privitku 1. tog rješenja. Točkom IV. izreke rješenja određeno je da će u slučaju nepostupanja po rješenju, inspektor elektroničkih komunikacija izreći odgovornoj osobi tužitelja upravnu mjeru izraženu u novčanom iznosu u visini do dvadesetorostruke prosječne plaće u Republici Hrvatskoj u proteklom tromjesečju. Svaka slijedeća upravna mjera izriče se u dvostrukom iznosu.
Tužitelj u tužbi navodi da je izreka rješenja neodređena što je protivno odredbi članka 98. stavka 3. Zakona o općem upravnom postupku. Smatra da tuženik u svom rješenju nije utvrdio suprotno kojoj to konkretnoj obvezi je tužitelj postupio odnosno nije utvrdio kojom je konkretnom odlukom tuženika o analizi pojedinog mjerodavnog tržišta propisana obveza suprotno kojoj bi tužitelj svojom radnjom postupio. Nadalje navodi da tužitelju niti jednom odredbom ZEK-a, drugog propisa niti odlukom tuženika nije određena obveza implementirati u B2B servise funkcionalnosti i to »Storno funkcionalnost« (točka 13. Privitka 1.) i »Dostavljanje podataka o dostupnoj brzini prilikom odbijanja zahtjeva« (točka 14. Privitka 1.). Iz samog rješenja je vidljivo da je od tužitelja zatraženo da se očituje u kojem roku može omogućiti funkcionalnost povlačenja zahtjeva (storno funkcionalnost) i funkcionalnost dostavljanja podataka o dostupnoj brzini prilikom odbijanja zahtjeva s obzirom na uočenu potrebu operatora za implementacijom iste u B2B servise kako bi se olakšali procesi. Radi se o