 ugovore na općim uvjetima poslovanja i cjeniku usluga, u skladu s odredbama članka 42. i 42.a ovoga Zakona. Svaki krajnji korisnik usluga ima pravo sklopiti pretplatnički ugovor na temelju objavljenih općih uvjeta poslovanja iz članka 42. i cjenika usluga iz članka 42.a ovoga Zakona (stavak 3.). Prema stavku 4. istog članka Zakona, sastavni dio pretplatničkog ugovora čine opći uvjeti poslovanja, uvjeti korištenja usluga i cjenik usluga za koje se taj ugovor sklapa. Pretplatnički ugovor mora sadržavati odredbe koje su utvrđene posebnim zakonom kojim je uređena zaštita potrošača, te drugim posebnim propisima. Obvezno trajanje pretplatničkog ugovora ne može biti dulje od dvije godine, pri čemu operatori javnih komunikacijskih usluga moraju nuditi i pretplatničke ugovore u trajanju od jedne godine. Ugovori sklopljeni putem sredstava daljinske komunikacije ili elektroničke trgovine, kao i ugovori sklopljeni izvan poslovnih prostora operatora, moraju sadržavati odredbe u skladu s posebnim propisima.
Sklapanje ugovora na daljinu (telefonskim putem) regulirano je glavom VII. Zakona o zaštiti potrošača (»Narodne novine«, broj 79/07., 125/07., 75/09., 89/09., 133/09., 78/12.). Odredbom članka 44. i 45. Zakona o zaštiti potrošača propisano je da su trgovci u konkretnom slučaju tuženik kao operater obvezni poslati potrošaču obavijest o aktivaciji usluge zajedno s naznakom o pravu na raskid pretplatničkog ugovora bez ikakvih sankcija, u roku od 7 radnih dana od dana primitka obavijesti. Isto se odnosi i na pretplatničke ugovore (članak 41. stavak 4. Zakona o elektroničkim komunikacijama).
Tuženik u obrazloženju rješenja pozivom na naprijed citirane odredbe Zakona o zaštiti potrošača, navodi kako tužitelj s obzirom da je korisnik osporavao tvrdnju tužitelja da mu je poslana pisana potvrda o prihvaćanju ponude za pruženje OptiTelefon, OptiDSL i OptiTv usluge, nije dokazao da je u predmetnom slučaju korisnik stvarno i primio pisanu potvrdu o prihvaćanju spomenutih usluga. Naime, tužitelj se opravdava tvrdnjom kako navedene obavijesti ne šalju preporučenom pošiljkom.
Pema mišljenju ovoga suda, posebice imajući u vidu citiranu odredbu članka 41. stavka 4. Zakona o elektroničkim komunikacijama, pravilno je postupio tuženik kada je na konkretnu upravnu stvar primijenio odredbe Zakona o zaštiti potrošača. Sukladno navedenom, a kako tužitelj nije tijekom upravnog postupka kao i ovog upravnog spora dokazao da je poslao predmetnu obavijesti na adresu pretplatnika Maria Mesića, pa ga samim time i nije pravovremeno upoznao s mogućnošću odustajanja od prihvata ponude, a zbog čega pretplatnik nije mogao ostvariti svoje pravo, to je pravilno tuženik naveo kako je odgovornost za nastanak spornog iznosa na tužitelju. Isto tako pravilan je zaključak tuženika da je predmetna obavijest nužni uvjet da ugovor na daljinu bude sklopljen te da od njegove dostave počinju teći obveze pretplatnika, pa je stoga u predmetnom slučaju logično i nužno postojanje i slanje, odnosno uručenje predmetne obavijesti pretplatniku, a u suprotnom korisnik kao što je to i u konkretnom slučaju ostvaruje pravo na raskid ugovora bez naplate za prijevremeni raskid ugovora.
Imajući u vidu navedeno, prigovori tužitelja ne mogu se ocijeniti osnovanim te Sud za sada ne nalazi da bi osporenim aktom bio povrijeđen zakon na štetu tužitelja.
Trebalo je stoga na temelju odredbe članka 57. stavak 1. ZUS-a odlučiti kao u izreci.
Broj: UsI-4002/13-11
Zagreb, 3. lipnja 2015.
Sutkinja Meri Dominis Herman, v. r.
