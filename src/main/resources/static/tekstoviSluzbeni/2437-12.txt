glavnice koja je vezana uz CHF, radi čega je glavnica i značajno veća od tržišne vrijednosti nekretnine koja je založena za osiguranje povrata kredita.
Vlada je kao primjer navela da »EUR-ska protuvrijednost glavnice kredita koji je u zadnjem kvartalu 2006. godine odobren u iznosu od 100.000 CHF po tečaju od 4,6 kn za 1 CHF tada je iznosila otprilike 63.000 EUR. Nakon 8 godina redovite otplate, neotplaćena glavnica po takvom kreditu koji je dan na rok od 25 godina danas iznosi otprilike 77.000 CHF ili 74.000 EUR«.
21. Konačno, Vlada Republike Hrvatske je u P.Z.-u br. 899/15 naglasila i sljedeće (str. 4.-5.):
»Bitno je također naglasiti da je ova snažna zakonodavna intervencija izvanredna i jednokratna, a temelji se na ustavnom načelu da je Republika Hrvatska jedinstvena i nedjeljiva socijalna država (članak 1. Ustava) i na načelu da je država ta koja potiče gospodarski napredak i socijalno blagostanje građana (članak 49. Ustava). Socijalna država konstitutivni je element europskog ustavnog identiteta, što potvrđuje i Ustav Republike Hrvatske.
(...)
Stoga je sam postupak konverzije usklađen s ciljevima konverzije, a to je osigurati redovitu otplatu kreditnih zaduženja dužnika, u iznosu i pod uvjetima koji dužnika ne dovode u neravnopravan i dužnički ovisan položaj u odnosu na vjerovnika, pri tome se vodeći načelom kojim se osigurava ravnopravan, a nikako povoljniji položaj u odnosu na dužnike koji su ugovorili zaštitni mehanizam u EUR. Također, konverzijom se predviđa raspodjela troška konverzije između vjerovnika i dužnika na način da svaka strana snosi određeni trošak sukladno svojim mogućnostima, a uvažavajući pri tome osnovno načelo da stvarno isplaćena ekonomska supstanca pojedine od strana ne bude umanjena ili neravnopravno povećana na teret druge strane.«
22. Ustavni sud ponavlja da u ovom ustavnosudskom postupku ne ispituje osnovanost prijedloga za pokretanje postupka za ocjenu suglasnosti s Ustavom osporenih zakona (v. i točke 32. i 33. obrazloženja ovog rješenja), već se ograničava isključivo na odlučivanje o osnovanosti izricanja privremenih mjera.
Drugim riječima, jesu li osporene zakonske mjere imale ustavnu osnovu, jesu li imale legitimni cilj, jesu li bile razmjerne u smislu članka 16. Ustava, odnosno jesu li uspjele postići pravednu ravnotežu u kreditnim odnosima o kojima je riječ, jesu li bile u skladu s legitimnim očekivanjima kreditora, kao i legitimnim očekivanjima kreditnih dužnika (debitora), postoje li razlike u postupanju koje se ne mogu ustavnopravno opravdati, i sl. – pitanja su koja se tiču merituma stvari, a ne ovog ustavnosudskog postupka.
Slično tome, je li povratno (retroaktivno) djelovanje osporenih zakonskih mjera u skladu s načelom vladavine prava i izričitom ustavnom odredbom da samo pojedine odredbe zakona mogu imati takvo djelovanje, pitanje je koje se tiče merituma stvari, a ne ovog ustavnosudskog postupka.
23. Na Ustavnom sudu je da u ovom postupku utvrdi je li zatraženo izricanje privremenih mjera ustavnopravno osnovano s obzirom na prirodu i učinke osporenih zakonskih mjera.
Ustavni sud u tom smislu utvrđuje da je u konkretnim slučajevima riječ o posebnim upravnim zakonima ne-sistemskog karaktera kojima su uvedene specifične interventne zakonske mjere javnopravnog karaktera radi otklanjanja neravnoteže u vjerovničko-dužničkim odnosima kad je riječ o kreditima u CHF.
Prema riječima Vlade Republike Hrvatske, kao predlagateljice osporenih zakona, te bi zakonske mjere trebale imati trajni učinak, za razliku od onih privremenih koje su uvedene ZD-om ZPK-a/9-15 i ZID-om ZoKI-ja/19-15 (v. točke 17.1. i 18.1. obrazloženja ovog rješenja), a koje prestaju djelovati krajem siječnja 2016. (po sili ZD-a ZPK-a/9-15), odnosno krajem veljače 2016. (po sili ZID-a ZoKI-ja/19-15).
24. Polazeći od primjera koji je dala Vlada Republike Hrvatske (v. točku 20. obrazloženja ovog rješenja), čini se samorazumljivim to što se traže odgovori na načelno pitanje o tome kako su se u Republici Hrvatskoj dužnici uopće