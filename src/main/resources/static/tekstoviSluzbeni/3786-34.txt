do isteka roka od 30 dana od dana prijenosa poslova upravljanja.
Objava informacije i obavještavanje ulagatelja o prijenosu upravljanja UCITS fondom
Članak 94.
(1) Depozitar i društvo preuzimatelj su dužni sljedeći radni dan od dana objave rješenja Agencije kojim izdaje odobrenje za preuzimanje poslova upravljanja, a u svakom slučaju prije samog prijenosa upravljanja, na svojoj mrežnoj stranici, na vidljivom mjestu, objaviti informaciju o namjeravanom prijenosu poslova upravljanja, koja će informacija sadržavati:
a) kratko obrazloženje razloga za prisilni prijenos upravljanja u skladu s člankom 90. ovoga Zakona
b) osnovne podatke o izabranom društvu preuzimatelju te kriterijima kojima se depozitar vodio prilikom takvog izbora
c) informaciju o svim postupcima i radnjama koje će se poduzeti u vezi s prijenosom upravljanja, uz naznaku datuma kada će se upravljanje prenijeti na drugo društvo za upravljanje u skladu s člankom 93. stavkom 3. ovoga Zakona i
d) podatak o pravu ulagatelja UCITS fonda koji se prenosi u skladu s člankom 93. stavku 4. ovoga Zakona, uz naznaku datuma do kojeg mogu podnijeti zahtjeve za otkup udjela bez plaćanja izlazne naknade.
(2) Depozitar je dužan u roku od osam dana od dana objave rješenja Agencije kojim izdaje odobrenje za preuzimanje upravljanja UCITS fondom, a u svakom slučaju prije samog prijenosa upravljanja, o tome obavijestiti ulagatelje UCITS fonda koji se prenosi, a koja obavijest sadržava sve podatke iz stavka 1. ovoga članka. Ova obavijest će se ulagateljima dostaviti u pisanom obliku putem pošte ili na drugom odgovarajućem trajnom mediju u skladu s člankom 112. ovoga Zakona.
(3) Depozitar će bez odgode obavijestiti Agenciju o ispunjenju dužnosti iz stavka 2. ovoga članka, uz koju će obavijest dostaviti tekst obavijesti upućene ulagateljima UCITS fonda koji se prenosi.
(4) Na prisilni prijenos upravljanja se na odgovarajući način primjenjuju odredbe članka 85. stavka 4. i članka 89. stavka 1. ovoga Zakona.
(5) Agencija će pravilnikom detaljnije propisati postupak, uvjete i način prisilnog prijenosa upravljanja UCITS fondom te prava i obveze depozitara kod prisilnog prijenosa upravljanja UCITS fondom.
Likvidacija UCITS fonda u slučajevima kada nije moguć prisilni prijenos upravljanja
Članak 95.
(1) Depozitar je dužan, umjesto prisilnog prijenosa upravljanja UCITS fondom, provesti likvidaciju UCITS fonda:
1. ako se na postupak prikupljanja ponuda iz članka 92. stavka 1. ovoga Zakona ne javi ni jedno društvo za upravljanje koje ispunjava uvjete za upravljanje UCITS fondom
2. ako društvo preuzimatelj najkasnije u roku od tri dana od sklapanja ugovora s depozitarom ne podnese zahtjev za izdavanje odobrenja za preuzimanje upravljanja UCITS fondom ili
3. ako Agencija odbaci ili odbije zahtjev društva preuzimatelja za izdavanje odobrenja za preuzimanje upravljanja UCITS fondom.
(2) U slučajevima iz stavka 1. ovoga članka na likvidaciju UCITS fonda se na odgovarajući način primjenjuju odredbe dijela trinaestoga ovoga Zakona.
POGLAVLJE X. DOBROVOLJNI PRESTANAK OBAVLJANJA DJELATNOSTI DRUŠTVA ZA UPRAVLJANJE
Članak 96.
Društvo za upravljanje može prestati obavljati svoju registriranu djelatnost tako da donese odluku o prestanku obavljanja djelatnosti te najkasnije u roku od pet dana od donošenja takve odluke, o tome obavijesti depozitara UCITS fondova kojima upravlja te Agenciju.
Članak 97.
(1) Društvo za upravljanje dužno je u roku od 60 dana od upućivanja obavijesti iz članka 96. ovoga Zakona sa drugim društvom za upravljanje sklopiti ugovor o dobrovoljnom prijenosu upravljanja UCITS fondovima, pri čemu je društvo preuzimatelj dužno u istom roku Agenciji podnijeti zahtjev za izdavanje odobrenja za preuzimanje upravljanja, sve u skladu s odredbama dijela drugoga poglavlja 9. odjeljka 1. ovoga Zakona.
(2) Ako društvo za upravljanje ne pronađe novo društvo za upravljanje i na njega ne prenese upravljanje UCITS fondovima u skladu s odredbama stavka 1. ovoga članka, dužno je pokrenuti postupak likvidacije