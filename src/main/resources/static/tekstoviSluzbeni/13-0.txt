1 02.01.2015 Pravilnik o neprofitnom računovodstvu i računskom planu
MINISTARSTVO FINANCIJA
14
Na temelju članka 9. stavka 6., članka 12. stavka 8., članka 13. stavka 2. i članka 24. stavka 4. Zakona o financijskom poslovanju i računovodstvu neprofitnih organizacija (»Narodne novine«, br. 121/14.) ministar financija donosi
PRAVILNIK
O NEPROFITNOM RAČUNOVODSTVU I RAČUNSKOM PLANU
I. TEMELJNE ODREDBE
Članak 1.
Pravilnikom o neprofitnom računovodstvu i računskom planu (u daljnjem tekstu: Pravilnik) definira se raspored, sadržaj i primjena računa u računskom planu, način vođenja jednostavnog knjigovodstva i primjena novčanog računovodstvenog načela, minimalni sadržaj poslovnih knjiga jednostavnog knjigovodstva te stope amortizacije.
Članak 2.
Odredbe ovoga Pravilnika odnose se na neprofitne organizacije definirane člankom 2. Zakona o financijskom poslovanju i računovodstvu neprofitnih organizacija, (»Narodne novine«, br. 121/14; u daljnjem tekstu: Zakon) i utvrđene Registrom neprofitnih organizacija.
Članak 3.
Neprofitno računovodstvo temelji se na općeprihvaćenim računovodstvenim načelima točnosti, istinitosti, pouzdanosti i pojedinačnom iskazivanju poslovnih događaja.
Članak 4.
(1) Neprofitna organizacija, osim neprofitne organizacije iz članka 52. ovoga Pravilnika vodi knjigovodstvo po načelu dvojnog knjigovodstva, a prema rasporedu računa iz računskog plana.
(2) Neprofitna organizacija obvezna je u svom knjigovodstvu osigurati podatke pojedinačno po vrstama prihoda i rashoda kao i o stanju imovine, obveza i vlastitih izvora.
Članak 5.
(1) Zakonski zastupnik odgovoran je za ustroj, zakonito poslovanje i vođenje računovodstvenih poslova.
(2) Vođenje računovodstvenih poslova može se ugovorom povjeriti drugoj stručnoj pravnoj ili fizičkoj osobi.
II. SADRŽAJ I PRIMJENA RAČUNSKOG PLANA
Članak 6.
(1) Računskim planom za neprofitne organizacije utvrđene su brojčane oznake i nazivi pojedinih računa po kojima je neprofitna organizacija obvezna knjigovodstveno iskazivati imovinu, obveze i izvore vlasništva te prihode i rashode.
(2) Računi su razvrstani na: razrede, skupine, podskupine i odjeljke.
(3) Odjeljci iz računskog plana mogu se raščlanjivati, prema potrebama, na analitičke i podanalitičke račune. Raščlanjivanje odjeljaka u računskom planu obavlja se po dekadnom sustavu.
(4) Sastavni dio ovoga Pravilnika je računski plan.
Članak 7.
Računski plan sadrži 7 razreda, i to:
– 0 – Nefinancijska imovina
– 1 – Financijska imovina
– 2 – Obveze
– 3 – Prihodi
– 4 – Rashodi
– 5 – Vlastiti izvori i
– 6 – Izvanbilančni zapisi.
IIa. IMOVINA
Nefinancijska imovina
Članak 8.
Nefinancijska imovina obuhvaća:
– 01 – Neproizvedenu dugotrajnu imovinu
– 02 – Proizvedenu dugotrajnu imovinu
– 03 – Plemenite metale i ostale pohranjene vrijednosti
– 04 – Sitni inventar
– 05 – Dugotrajnu nefinancijsku imovinu u pripremi i
– 06 – Proizvedenu kratkotrajnu imovinu.
Članak 9.
(1) Skupina računa 01 – Neproizvedena dugotrajna imovina, sastoji se od materijalne i nematerijalne imovine.
(2) Materijalna imovina iz prethodnog stavka obuhvaća prirodna bogatstva nad kojim neprofitna organizacija ima pravo vlasništva.
(3) Građevinski objekti koji se grade u svrhu poboljšanja kvalitete, povećanja produktivnosti zemljišta ili sprječavanja erozije i drugih oblika uništavanja evidentiraju se kao povećanje vrijednosti zemljišta.
(4) Nematerijalna imovina obuhvaća: patente, koncesije, licence te uz ostala slična prava i goodwill.
Članak 10.
(1) Skupina računa 02 – Proizvedena dugotrajna imovina, sastoji se od: građevinskih objekata, postrojenja i opreme, prijevoznih sredstava, knjiga, umjetničkih djela i ostalih izložbenih vrijednosti, višegodišnjih nasada i osnovnog stada i nematerijalne proizvedene imovine.
(2) Zgrade i ostali građevinski objekti iskazuju se odvojeno od zemljišta na kojem su smješteni. Ako nije moguće odvojiti vrijednost objekta od vrijednosti zemljišta tada se čitav iznos evidentira na imovini koja ima veću vrijednost.
(3) Knjige, umjetnička djela i ostale