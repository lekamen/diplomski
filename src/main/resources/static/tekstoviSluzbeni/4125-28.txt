 dijelu/O.Ž.
91. Na temelju članaka 73. i 76. Ustavnog zakona, riješeno je kao u točkama od I. do III. izreke ove odluke.
2) Podnositelji Senka Žerjav i Viktor Žerjav
a) Jesu li pravomoćnim rješenjem o povratu/1998 podnositelji stekli imovinu pod zaštitom jamstva prava vlasništva?
92. Kad je riječ o podnositeljima ustavne tužbe Senki Žerjav i Viktoru Žerjavu, zakonskim nasljednicima Ivana Žerjava, iz dokumentacije koja je bila dostupna Ustavnom sudu proizlazi da nema odgovora na pitanje jesu li ti podnositelji znali relevantne činjenice o srodstvu Olge Žerjav i njihova supruga, odnosno oca Ivana Žerjava.
93. Kao što je prethodno rečeno, nadležno upravno tijelo u obnovljenom postupku nije raspravilo pitanje je li postojalo kazneno djelo uslijed navodnog prešućivanja pok. Ivana Žerjava da prijašnja vlasnica u 2/4 dijela poslovnih prostora Olga Žerjav nije njegova majka (članak 145. stavak 2. ZUP-a:53/91-47/09. – v. točku 65. obrazloženja ove odluke).
94. Čini se da ni od zakonskih nasljednika pok. Ivana Žerjava, ovdje podnositelja ustavne tužbe Senke Žerjav i Viktora Žerjava, nikada nije zatraženo da se očituju ni o svojim eventualnim saznanjima vezanim uz rješenje o nasljeđivanju iza pok. Olge Žerjav od 25. studenoga 1975., ni o svojim eventualnim saznanjima o srodstvu Ivana Žerjava i Olge Žerjav, kao što su to za sebe učinile podnositeljice Jasna Crkvenčić Bojić i Željka Guttman (v. točku 67. obrazloženja ove odluke). Zbog tog propusta nadležnih tijela ostalo je nepoznato jesu li Senka Žerjav i Viktor Žerjav mogli predvidjeti faktičnu, a onda i pravnu mogućnost naknadnog poništenja pravomoćnog rješenja o povratu/1998 zbog toga što bi se moglo utvrditi da pok. Ivan Žerjav nije bio sin prijašnje vlasnice Olge Žerjav, o čemu ovisi i ocjena o tome jesu li imali legitimno očekivanje u odnosu na sporni suvlasnički dio/O.Ž. ili ne.
95. Ustavnom sudu ne preostaje drugo nego zaključiti da je pravna pozicija podnositelja Senke Žerjav i Viktora Žerjava drugačija od pravne pozicije podnositeljica Jasne Crkvenčić Bojić i Željke Guttman, za koje je nedvojbeno da su postupale u dobroj vjeri, odnosno u punom uvjerenju da je prijašnja vlasnica Olga Žerjav njihova baka, bez mogućnosti da predvide naknadno poništenje pravomoćnog rješenja o povratu/1998. zbog pitanja vezanih uz srodstvo njihove majke s prijašnjom vlasnicom Olgom Žerjav. Stoga se njima mora priznati da su imale legitimno očekivanje koje je bilo konstitutivno za njihovo vlasništvo priznato pravomoćnim rješenjem o povratu/1998.
96. Zaključno, u slučaju podnositelja Senke Žerjav i Viktora Žerjava ne može se sa sigurnošću utvrditi je li pravomoćno rješenje o povratu/1998 (i) u dijelu koji se odnosi na prijašnje vlasništvo Olge Žerjav postalo sastavni dio imovine pok. Ivana Žerjava koji bi potpadao pod zaštitu članka 48. stavka 1. Ustava i članka 1. Protokola br. 1 uz Konvenciju. Stoga se u ponovljenom postupku mora raspraviti – uz odgovarajuća temeljna jamstva iz članka 29. stavka 1. Ustava i članka 6. stavka 1. Konvencije – jesu li njegovi nasljednici, ovdje podnositelji ustavne tužbe Senka Žerjav i Viktor Žerjav, bili u usporedivoj poziciji kakvu su podnositeljice Jasna Crkvenčić Bojić i Željka Guttman imale prema prijašnjoj vlasnici Olgi Žerjav, sve u vezi sa srodstvom njihova supruga i oca pok. Ivana Žerjava s prijašnjom vlasnicom Olgom Žerjav u svjetlu ostavinskih spisa Općinskog suda u Zagrebu posl. broj O-2720/75 i O-4690/97.
97. Na temelju članaka 73. i 76. Ustavnog zakona, riješeno je kao u točkama od I. do III. izreke ove odluke.
98. Ustavni sud nije razmatrao navodne povrede ostalih ustavnih prava koje su podnositelji istaknuli u ustavnoj tužbi.
99. Objava ove odluke temelji se na članku 29. Ustavnog zakona (točka IV. izreke ove odluke).
Broj: U-III-2244/2014 Zagreb, 6. lipnja 2016.
USTAVNI SUD REPUBLIKE HRVATSKE
Predsjednica dr. sc. Jasna Omejec, v. r.
