12 05.02.2016 Pravilnik o radu i strukovnoj izobrazbi, popisu i opisu radnih mjesta zatvorenika, te naknadi za rad i nagradi
MINISTARSTVO PRAVOSUĐA
301
Na temelju članka 80. stavka 5. i članka 81. stavka 5. Zakona o izvršavanju kazne zatvora (»Narodne novine«, broj 128/99., 55/00., 59/00., 129/00., 59/01., 67/01., 11/02., 190/03., 76/07., 27/08., 83/09., 18/11., 48/11., 125/11., 56/13., 150/13.), ministar pravosuđa donosi
PRAVILNIK
O RADU I STRUKOVNOJ IZOBRAZBI, POPISU I OPISU RADNIH MJESTA ZATVORENIKA TE NAKNADI ZA RAD I NAGRADI
I. OPĆE ODREDBE
Članak 1.
Ovim Pravilnikom utvrđuje se način obavljanja rada i strukovne izobrazbe zatvorenika u kaznenim tijelima i kod drugog poslodavca, skupine poslova koje mogu obavljati zatvorenici, koeficijent složenosti pojedine skupine poslova u kaznenim tijelima, način obračuna i isplate naknade za rad i nagrade, korištenje sredstava ostvarenih obavljanjem rada i strukovne izobrazbe te trajanje godišnjeg odmora.
Članak 2.
Rad predstavlja sastavni dio pojedinačnog programa izvršavanja kazne zatvora zatvorenika i ocjenjuje se.
Rad i strukovna izobrazba organizira se u vrstama i opsegu koje odgovaraju potrebama zatvorenika i mogućnostima kaznenih tijela.
Članak 3.
Zatvorenika se raspoređuje na rad uz njegov pisani pristanak na raspoložive poslove u skladu s njegovim zdravstvenim stanjem, osposobljenosti za rad i interesu te potrebi kaznenog tijela.
Upravitelj kaznenog tijela, na prijedlog stručnog tima, pisanom odlukom odlučuje o rasporedu na rad i prestanku rada zatvorenika.
Strukovni učitelj ili drugi zaduženi službenik bilježi zapažanja i mišljenja u svezi s radom zatvorenika te ga mjesečno ocjenjuje i o tome izvješćuje tim tretmanske skupine.
Članak 4.
Svi zatvorenici su dužni, do dva sata dnevno, obavljati poslove održavanja i čišćenja svih prostorija i drugih prostora kaznenog tijela, bez novčane naknade.
Navedene poslove organizira i nadzire ovlaštena službena osoba, koja o istome vodi evidenciju.
Članak 5.
Mjere zaštite na radu provode se prema općim propisima.
Članak 6.
Financijsko poslovanje u svezi s radom i strukovnom izobrazbom zatvorenika vodi se prema propisima kojima je uređeno računovodstvo proračunskih korisnika.
II. ORGANIZACIJA RADA I STRUKOVNE IZOBRAZBE U KAZNENIM TIJELIMA
Članak 7.
Poslovi na kojima rade zatvorenici u kaznenim tijelima su:
a) Pomoćno-tehnički poslovi (režija): u kuhinji i blagovaonici, u prodavaonici potrepština (kantini), u skladištu, na održavanju objekata i opreme, na održavanju okoliša te ostali pomoćni poslovi.
b) Poslovi u radionicama odjela za rad i strukovne izobrazbe: u poljoprivrednoj radionici, metalskoj radionici, radionici održavanja, radionici kartonaže, radno-terapijskoj radionici, drvoprerađivačkoj radionici, radionici ugostiteljstva, grafičkoj radionici, krojačkoj radionici, radionici kamenolom, radionici autoservisa i tehničkog pregleda vozila te drugi poslovi u radionicama.
Rad se obavlja na način koji je utvrđen prema tehnološkom standardu za pojedinu vrstu rada.
Rad se obavlja za vlastite potrebe kaznenog tijela, potrebe ostalih kaznenih i pravosudnih tijela, ministarstva nadležnog za poslove pravosuđa, te za prodaju na slobodnom tržištu.
Cijena proizvoda i usluga ostvarena radom zatvorenika iz stavka 3. ovoga članka utvrđuje se u visini stvarnih troškova osim u slučaju prodaje na slobodnom tržištu, kad se utvrđuje prema tržišnim kretanjima.
Članak 8.
Poslovi koje može obavljati zatvorenik razvrstavaju se u šest skupina s pripadajućim koeficijentima složenosti, i to:
1. Jednostavna zanimanja koeficijent 0,50 2. Uslužna i trgovačka zanimanja koeficijent 0,60 3. Rukovatelji strojevima i alatima koeficijent 0,70 4. Zanimanja u obrtu i pojedinačnoj proizvodnji koeficijent 0,80 5. Složeniji poslovi u poljoprivredi i šumarstvu koeficijent 0,90 6. Stručni radnici koeficijent 1,00.
Članak 9.
Upravitelj kaznenog tijela uz prethodnu suglasnost pomoćnika ministra nadležnog za poslove zatvorskog sustava utvrđuje Popis i opis poslova zatvorenika.