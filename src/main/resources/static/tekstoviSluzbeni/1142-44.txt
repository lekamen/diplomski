Punat navodi čitav niz olakotnih okolnosti, između ostalog i to da se eventualni sporazum nije primjenjivao u praksi, da je povreda tržišnog natjecanja definirana samo kao postojanje sporazuma, ne i njegova primjena, da je Marina Punat tijekom cijelog postupka spremno i potpuno kooperativno sudjelovala u postupku i surađivala sa Agencijom, da ne postoje otegotne okolnosti, da utvrđena povreda nije imala negativnog učinka na tržištu, da Marina Punat nije ranije kažnjavana za povredu odredbi ZZTN-a. Također navodi kako je utvrđena povreda posljedica nehaja, što je razvidno iz činjenice da Marina Punat zajedno sa ostalim strankama nikada nije pregovarala o zabranjenim odredbama niti je imala svijest ili namjeru u odnosu na iste, te je potpuno samostalno određivala cijene.
Marina Punat, nadalje navodi kako bi visoka upravno-kaznena mjera ozbiljno ugrozila poslovanje Marine Punat i dovela u pitanje opstojnost na tržištu ne samo Marine Punat nego i povezanih društava jer grupacija Marina Punat Grupe zapošljava ukupno više od 200 zaposlenih, kao i desetine manjih kooperantskih tvrtki i obrta čije je poslovanje nedjeljivo vezano uz marinu.
Agencija je 27. studenoga 2014. zaprimila pisanu obranu Brodogradilišta i marine, u kojoj se, uz osporavanje postojanja samog zabranjenog sporazuma, u bitnome navodi kako na spornoj sjednici Udruženja od 25. listopada 2012. nije sudjelovao P.E., zakonski zastupnik i jedini član uprave Brodogradilišta i marine, nego zaposlenik tog poduzetnika B.N., koji nema punomoć po osnovi zaposlenja iz koje bi proizlazila njegova ovlast da na predmetnom sastanku u ime Brodogradilišta i marine zaključi navodni sporazum o visini cijena usluga, kao i da o istima pregovara.
Brodogradilište i marina ukazuje na niz olakotnih okolnosti koje Agencija treba uzeti u obzir prilikom odmjeravanje visine upravno-kaznene mjere, i to da Brodogradilište i marina nije nikada primjenjivalo navodni zabranjeni sporazum te je isključivo samostalno formiralo cijene svojih usluga neovisno o drugim poduzetnicima koji obavljaju istu ili sličnu djelatnost, da Brodogradilište i marina nije ranije kažnjavano zbog povrede propisa o zaštiti tržišnog natjecanja, da navodni zabranjeni sporazum nije imao učinka na narušavanje tržišnog natjecanja, da do sklapanja istog ni na koji način nije moglo doći namjerom zaposlenika društva, već je isto moglo biti isključivo posljedica nehaja, da tijekom cijelog predmetnog postupka Brodogradilište i marina maksimalno surađuje sa Agencijom, te da ne postoji niti jedna otegotna okolnost na strani tog poduzetnika.
Zaključno, Brodogradilište i marina predlaže da Agencija u odnosu na tog poduzetnika obustavi predmetni postupak, a podredno, imajući u vidu da je punitivna i preventivna svrha propisivanja upravno-kaznene mjere već do sada provedenim postupkom u cijelosti ostvarena, te uzimajući u obzir i sve olakotne okolnosti predlaže da se Brodogradilištu i marini, primjenom članka 12. Uredbe o upravno-kaznenima mjerama iznimno umanji upravno-kaznena mjera, odnosno da mu se primjenom članka 64. stavka 8. ZZTN-a. i članka 13. Uredbe o upravno-kaznenim mjerama izrekne simbolična upravno-kaznena mjera budući da narušavanja tržišnog natjecanja nije ni bilo odnosno isto nije imalo značajan utjecaj.
Tehnomont Agenciji nije dostavio pisanu obranu.
9.1. Glavna rasprava
Kako bi se strankama dala mogućnost za davanje obrane te u svrhu izvođenja dokaza radi utvrđivanja postojanja uvjeta za izricanje upravno-kaznene mjere, kao i utvrđivanja olakotnih i otegotnih okolnosti kao kriterija za određivanje visine upravno-kaznene mjere propisane odredbama ZZTN-a, Agencija je 2. i 11. prosinca 2014. održala glavne rasprave na kojima su saslušane stranke.
Predstavnici ACI-ja, Ilirije, Marine Hramina, Brodogradilišta i marine, Marine Šibenik, Marine Dalmacija i Marine Borik, saslušani na glavnoj raspravi održanoj 2. prosinca 2014. su u bitnome naveli kako ostaju kod svih navoda iznijetih tijekom postupka i u pisanim obranama.