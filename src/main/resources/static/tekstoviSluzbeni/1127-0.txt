57 27.05.2015 Pravilnik o najmu nekretnina iz programa društveno poticane stanogradnje
MINISTARSTVO GRADITELJSTVA I PROSTORNOGA UREĐENJA
1128
Na temelju članka 28 b. stavka 2. Zakona o društveno poticanoj stanogradnji (»Narodne novine« broj 109/01, 82/04, 76/07, 38/09, 86/12, 7/13 i 26/15) ministrica graditeljstva i prostornoga uređenja donosi
PRAVILNIK
O NAJMU NEKRETNINA IZ PROGRAMA DRUŠTVENO POTICANE STANOGRADNJE
I. OPĆE ODREDBE
Članak 1.
(1) Ovim se Pravilnikom propisuju uvjeti i mjerila, tijela i postupak davanja u najam stanova i ostalih prostorija sagrađenih prema odredbama zakona kojim se uređuje društveno poticana stanogradnja, koji su namijenjeni za davanje u najam i koji su u vlasništvu Agencije za pravni promet i posredovanje nekretninama (u daljnjem tekstu: Agencija), sve do njihove prodaje.
(2) Stanom se smatra skup prostorija namijenjenih za stanovanje, s prijeko potrebnim sporednim prostorijama, koje čine jednu samostalnu građevinsku cjelinu i imaju poseban ulaz.
(3) Ostale prostorije u zgradi koje najmoprimac koristi (spremišta, garaže, parkirno garažna mjesta i sl.) mogu biti predmet ugovora o najmu stana.
(4) Nekretnine iz stavka 2. i stavka 3. ovoga članka Agencija daje u najam na određeno vrijeme, uz mogućnost kupnje, sve prema uvjetima utvrđenim ovim Pravilnikom i javnim pozivom.
II. UVJETI I MJERILA ZA DAVANJE U NAJAM
Članak 2.
(1) Pravo na podnošenje zahtjeva za najam imaju:
– državljani Republike Hrvatske koji, kao i članovi njihova zajedničkog domaćinstva, nemaju u vlasništvu odgovarajuću nekretninu namijenjenu stanovanju, na području gdje se nalazi nekretnina koja se daje u najam,
– osobe kojima iznos predviđene najamnine predstavlja maksimalno 30% ukupnog mjesečnog prihoda svih članova obiteljskog domaćinstva.
(2) Odgovarajućom nekretninom razumijeva se vlasništvo stambenog prostora (stana ili kuće) koji je primjereno opremljen infrastrukturom (voda, kanalizacija, struja i drugo) i udovoljava higijensko-tehničkim uvjetima za zdravo stanovanje, veličine oko 35 m² korisne površine stana za jednu osobu, odnosno za svaku daljnju osobu još oko 10 m².
(3) Odgovarajućim stanom ne smatra se stan u vlasništvu fizičke osobe koji koristi zaštićeni najmoprimac.
III. POSTUPAK I TIJELO ZA PROVEDBU DAVANJA U NAJAM
Članak 3.
(1) Odluku o početku postupka davanja nekretnina u najam donosi direktor Agencije.
(2) Postupak za davanje u najam nekretnina iz članka 1. ovoga Pravilnika pokreće se objavljivanjem javnog poziva za prikupljanje zahtjeva za davanje nekretnina u najam.
(3) Javni poziv objavljuje se na internetskoj stranici Agencije: www.apn.hr i u dnevnom tisku.
Članak 4.
(1) Postupak davanja nekretnina u najam provodi Povjerenstvo koje imenuje direktor Agencije i koje ima najmanje 3 (tri) člana (u daljnjem tekstu: Povjerenstvo).
(2) Povjerenstvo razmatra pristigle zahtjeve i utvrđuje prijedlog reda prvenstva za podnošenje zahtjeva za davanje stanova u najam iz Programa društveno poticane stanogradnje (u daljnjem tekstu: Program POS-a), poziva podnositelja zahtjeva na odabir te nakon odabira donosi Zaključak o davanju nekretnine u najam.
(3) Odluku o utvrđenju konačnog reda prvenstva za najam stanova iz Programa POS-a donosi direktor Agencije.
(4) Povjerenstvo razmatra moguće prigovore podnositelja zahtjeva na utvrđeni konačni red prvenstva za najam stanova, a o osnovanosti prigovora odlučuje direktor Agencije.
(5) Povjerenstvo, na temelju konačnog reda prvenstva, poziva podnositelja zahtjeva na odabir (prema u zahtjevu iskazanom interesu) te nakon odabira donosi Zaključak o davanju nekretnine u najam. Na temelju zaključka Povjerenstva direktor Agencije sklapa ugovor o najmu.
(6) Ukoliko podnositelj zahtjeva za najam, ne pristupi zaključenju ugovora o najmu najkasnije u roku od 8 (osam) dana od dana primitka poziva na sklapanje ugovora o najmu, smatra se da je odustao od zahtjeva.
(7) Povjerenstvo je ovlašteno po službenoj dužnosti zatražiti podatke iz službenih evidencija drugih nadležnih tijela u slučaju sumnje