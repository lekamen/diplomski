33 15.04.2016 Odluka o obustavi postupka sanacije Klinike za dječje bolesti Zagreb
VLADA REPUBLIKE HRVATSKE
920
Na temelju članka 9.a stavka 1. Zakona o sanaciji javnih ustanova (»Narodne novine«, broj 136/12, 151/14 i 27/16), Vlada Republike Hrvatske je na sjednici održanoj 6. travnja 2016. godine donijela
ODLUKU
O OBUSTAVI POSTUPKA SANACIJE KLINIKE ZA DJEČJE BOLESTI ZAGREB
I.
Ovom Odlukom obustavlja se postupak sanacije javne ustanove u zdravstvu (u daljnjem tekstu: zdravstvena ustanova) – Klinike za dječje bolesti Zagreb, kojoj je osnivač Republika Hrvatska.
Odluka o obustavi postupka sanacije iz stavka 1. ove točke donosi se na prijedlog ministarstva nadležnog za zdravstvo, koje je utvrdilo da postupak sanacije nije postigao očekivane rezultate, odnosno da daljnje provođenje postupka sanacije nije svrsishodno.
II.
Provođenje sanacije zdravstvene ustanove iz točke I. stavka 1. ove Odluke utvrdila je Vlada Republike Hrvatske Odlukom o sanaciji Klinike za dječje bolesti Zagreb (»Narodne novine«, broj 35/13).
III.
Prava i obveze između ministarstva nadležnog za zdravstvo i Klinike za dječje bolesti Zagreb utvrdit će se posebnim sporazumom.
IV.
Najkasnije u roku od 15 dana od dana stupanja na snagu ove Odluke osnivač zdravstvene ustanove imenovat će članove Upravnog vijeća Klinike za dječje bolesti Zagreb, sukladno posebnom propisu.
V.
Danom stupanja na snagu ove Odluke prestaje važiti Odluka o sanaciji Klinike za dječje bolesti Zagreb (»Narodne novine«, broj 35/13).
VI.
Ova Odluka stupa na snagu prvoga dana od dana objave u »Narodnim novinama«.
Klasa: 022-03/16-04/66
Urbroj: 50301-04/12-16-3
Zagreb, 6. travnja 2016.
Predsjednik Tihomir Orešković, v. r
