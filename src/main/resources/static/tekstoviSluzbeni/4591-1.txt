 medicinsku opremu koja je namijenjena za profesionalnu uporabu ili koju propisuje ili nadzire ovlašteni zdravstveni radnik
– tvari i pripravke koji su, prema posebnim propisima, klasificirani kao toksični, opasni za okoliš, kancerogeni, toksični za reprodukciju ili mutageni
– robu proizvedenu postupkom kod kojeg postoji vjerojatnost da je u značajnoj mjeri štetan za ljude i/ili okoliš, ili koja pri normalnoj uporabi može biti štetna za ljude i/ili okoliš.
Članak 7.
(1) Ministarstvo je nadležno tijelo koje provodi postupak dodjele znaka Prijatelj okoliša i nadzora nad njegovom upotrebom te provodi postupak izrade mjerila za znak Prijatelj okoliša.
(2) Ministarstvo jamči neovisnost i neutralnost postupka dodjele, neutralnost tijela koja provode postupak verifikacije te transparentnost i vjerodostojnost postupaka u odnosu na podnositelje zahtjeva za dodjelu znaka Prijatelj okoliša.
II. MJERILA
Članak 8.
(1) Mjerila se razvijaju za one skupine proizvoda koje imaju značajan utjecaj na okoliš i čiji se negativan učinak može poboljšati.
(2) Mjerila za određenu skupinu proizvoda temelje se na okolišnoj prihvatljivosti proizvoda odnosno na manjem negativnom utjecaju proizvoda na okoliš u usporedbi sa sličnim ili istim proizvodima.
(3) Mjerila sadrže pokazatelje najznačajnijeg utjecaja proizvoda na okoliš, tijekom životnog ciklusa proizvoda (od crpljenja sirovine, proizvodnje, pakiranja i distribucije, uporabe do recikliranja, oporabe ili odlaganja).
(4) Mjerila se temelje na znanstvenim spoznajama i najnovijim tehnološkim dostignućima.
(5) Mjerila se određuju tako da se potakne racionalno korištenje prirodnih dobara i energije, smanjenje emisija onečišćujućih tvari i stakleničkih plinova u okoliš, smanjenje potrošnje kemikalija, smanjenje nastanka otpada i iskorištenje vrijednih svojstava otpada te poduzele druge mjere u svrhu zaštite okoliša.
(6) Mjerila su primjenjiva, razumljiva i dokaziva.
(7) Da bi dobio znak Prijatelj okoliša proizvod mora udovoljiti svim mjerilima za tu skupinu proizvoda.
(8) Znak Prijatelj okoliša ne može se dodijeliti proizvodu ako nisu razvijena mjerila za tu skupinu proizvoda.
Članak 9.
(1) Mjerila sadrže:
– naziv i opis skupine proizvoda
– pokazatelje zaštite okoliša koji pokazuju značajan utjecaj na okoliš u životnom ciklusu proizvoda
– uvjete zaštite okoliša za pojedini pokazatelj zaštite okoliša
– zahtjeve za procjenu i verifikaciju mjerila
– razlog dodjele znaka Prijatelj okoliša
– uvjete za uporabu logotipa znaka Prijatelj okoliša
– tekst koji se upisuje u donjoj polovici kružnice grafičkog prikaza znaka Prijatelj okoliša
– rok važenja mjerila.
(2) Pokazatelji zaštite okoliša utvrđuju se prema tablici za procjenu životnog ciklusa proizvoda iz Priloga I. ovog Pravilnika.
(3) Uvjeti zaštite okoliša utvrđuju se za pojedini pokazatelj zaštite okoliša uzimajući u obzir:
– tehnološku i ekonomsku izvedivost prilagodbe određenog proizvoda u razumnom vremenskom razdoblju
– utjecaj na okoliš
– mogućnost zamjene opasnih tvari sigurnijima ili manje opasnima
– mogućnost mjerenja i točnost
– zdravstvene i sigurnosne aspekte
– sposobnost proizvoda da udovolji potrebama potrošača
– mogućnost recikliranja nakon kraja životnog ciklusa proizvoda
(4) Utjecaji na okoliš tijekom predproizvodnje (primjerice: faza vađenja odnosno crpljenje sirovine ili proizvodnja i procesiranje sirovina i energenata) uzimaju se u obzir ukoliko je to tehnološki moguće.
(5) Povjerenstvo predlaže rok važenja mjerila za skupinu proizvoda i tekst koji se upisuje u donju polovicu grafičkog prikaza znaka Prijatelj okoliša iz Priloga IV. ovog Pravilnika.
Razvoj i revizija mjerila
Članak 10.
(1) Ministarstvo pokreće postupak razvoja i revizije mjerila nakon isteka roka važenja mjerila ili ranije na prijedlog Povjerenstva.
(2) Prijedlog za razvoj i reviziju mjerila može podnijeti Ministarstvu i svaka zainteresirana pravna i fizička osoba te o opravdanosti istog odlučuje Povjerenstvo.
(3) U postupku revizije mjerila se mogu izmijeniti, staviti izvan