 ostvarili najbolje rezultate, koja čini sastavni dio zapisnika o provedenom postupku odabira.
(2) DUUDI zapisnik o provedenom postupku odabira s prijedlogom odabira kandidata dostavlja Povjerenstvu Vlade.
(3) Povjerenstvo Vlade predlaže Vladi Republike Hrvatske kandidate.
Članak 11.
Nakon završetka postupka u kojem su imenovane osobe ovlaštene za zastupanje te upisa podataka u sudski registar, DUUDI, odnosno CERP dužni su podatke objaviti na svojim službenim stranicama u Registru imenovanih članova nadzornih odbora i uprava trgovačkih društava i pravnih osoba u vlasništvu Republike Hrvatske, te ih proslijediti nadležnom tijelu zaduženom za vođenje javnog registra imenovanja.
Članak 12.
(1) DUUDI će na javnom natječaju izabrati jednu ili više specijaliziranih agencija koje će provoditi profesionalne izbore kandidata.
(2) Javni natječaj za izbor specijaliziranih agencija provodi se na način i u rokovima određenima u objavljenom oglasu, a objavit će se na službenim stranicama Hrvatske gospodarske komore, DUUDI-a i u »Narodnim novinama«.
Članak 13.
Javni natječaj za izbor specijaliziranih agencija koje će provoditi profesionalne izbore kandidata obavlja povjerenstvo za izbor koje imenuje predstojnik DUUDI-a, a sastoji se od:
– predstavnika DUUDI-a
– predstavnika Ministarstva financija
– predstavnika Ministarstva gospodarstva.
Članak 14.
(1) Specijalizirana agencija mora posjedovati dozvolu ministarstva nadležnog za rad i ispunjavati kadrovske, organizacijske, prostorne, tehničke i ostale propisane uvjete za obavljanje tih djelatnosti.
(2) Povjerenstvo za izbor pri utvrđivanju ispunjavanja uvjeta za obavljanje djelatnosti specijaliziranih agencija u smislu ove Uredbe, posebno utvrđuje i:
– metode procjene rukovoditeljskih kompetencija
– odgovarajući stručni kadar specijaliziranih agencija
– višegodišnju prisutnost na domaćem ili tržištu Europske unije i dosadašnje reference.
Članak 15.
(1) Nakon završetka postupka izbora specijaliziranih agencija, DUUDI će s odabranim agencijama sklopiti odgovarajuće ugovore za obavljanje poslova profesionalnog odabira kandidata.
(2) Troškove postupka profesionalnog odabira kandidata snosi trgovačko društvo, odnosno pravna osoba.
Članak 16.
Stupanjem na snagu ove Uredbe prestaje važiti Odluka o određivanju uvjeta za kandidate za članove nadzornih, odnosno upravnih odbora, te uprava trgovačkih društava u kojima Republika Hrvatska ima dionice ili udjele (»Narodne novine«, broj 19/12).
Članak 17.
Ova Uredba stupa na snagu osmoga dana od dana objave u »Narodnim novinama«.
Klasa: 022-03/15-03/82
Urbroj: 50301-05/05-15-3
Zagreb, 14. listopada 2015.
Predsjednik Zoran Milanović, v. r.
