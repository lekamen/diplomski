6 20.01.2016 Presuda Visokog upravnog suda Republike Hrvatske broj: Usoz-74/15-13 od 16. prosinca 2015.
VISOKI UPRAVNI SUD REPUBLIKE HRVATSKE
86
PRESUDA
Visoki upravni sud Republike Hrvatske u vijeću sastavljenom od sutkinja toga suda Sanje Otočan, predsjednice vijeća, Slavice Marić-Okičić, Gordane Marušić-Babić, Biserke Kalauz i Fedore Lovričević-Stojanović, članica vijeća, uz sudjelovanje višeg sudskog savjetnika Jurja Dujma, zapisničara, u postupku ocjene zakonitosti općeg akta pokrenutom u povodu zahtjeva Pere Gazilja iz Makarske, Tučepska 7, na sjednici održanoj 16. prosinca 2015.
presudio je
Zahtjevi se usvajaju.
Ukida se Pravilnik o unutarnjem redu Gradske uprave Grada Makarske (»Glasnik Grada Makarske«, 18/14. i 1/15.).
Obrazloženje
Podnositelj je podnio zahtjev za ocjenu zakonitosti Pravilnika o unutarnjem redu Gradske uprave Grada Makarske (»Glasnik Grada Makarske«, 18/14.), koji je zaprimljen pod brojem: Usoz-74/15 i zahtjev za ocjenu zakonitosti Pravilnika o izmjeni i dopuni Pravilnika o unutarnjem redu Gradske uprave Grada Makarske (»Glasnik Grada Makarske«, 1/15.), koji je zaprimljen pod brojem: Usoz-93/15.
Radi ekonomičnosti postupka, Sud je spojio predmete i donio zajedničku odluku.
Podnositelj je uz zahtjev za ocjenu zakonitosti Pravilnika o unutarnjem redu Gradske uprave Grada Makarske dostavio Sudu rješenje Upravnog odjela za komunalne djelatnosti Grada Makarske, klasa: 112-02/15-01/50, urbroj: 2147/05-03/1-15-1 od 15. siječnja 2015., doneseno na temelju osporavanog Pravilnika, kojim je podnositelj stavljen na raspolaganje. Zahtjev je podnesen u roku od 30 dana od primitka pojedinačne odluke utemeljene na osporavanom općem aktu.
Uz zahtjev za ocjenu zakonitosti Pravilnika o izmjeni i dopuni Pravilnika o unutarnjem redu Gradske uprave Grada Makarske podnositelj je dostavio rješenje Upravnog odjela za komunalnu djelatnost Grada Makarske, klasa: 112-02/15-01/50, urbroj: 2147/05-04-12/1-15-5 od 2. ožujka 2015. kojim je podnositelju prestala služba. Zahtjev je podnesen u roku od 30 dana od primitka pojedinačne odluke utemeljene na osporavanom općem aktu.
Oba zahtjeva podnositelj temelji na istovjetnim razlozima. Smatra da postupak donošenja osporavanog Pravilnika i Pravilnika o izmjeni i dopuni Pravilnika nije bio u skladu sa Zakonom o radu (»Narodne novine« 93/14.), Zakonom o lokalnoj i područnoj (regionalnoj) samoupravi (»Narodne novine« 33/01., 60/01. – Vjerodostojno tumačenje, 129/05., 109/07., 125/08., 36/09., 150/11., 144/12. i 19/13. – pročišćeni tekst) i Zakonom o službenicima i namještenicima u lokalnoj i područnoj (regionalnoj) samoupravi (»Narodne novine« 86/08. i 61/11.). Ističe da donositelj osporavanog Pravilnika i Pravilnika o izmjeni i dopuni Pravilnika, prilikom njihova donošenja, nije poštivao zakonom propisanu proceduru te da osporavani akti, niti po sadržaju, nisu suglasni sa zakonom. Obrazlažući tvrdnju o formalnoj nezakonitosti osporavanog Pravilnika i Pravilnika o izmjeni i dopuni Pravilnika, podnositelj ističe kako su, suprotno Zakonu o radu i Zakonu o službenicima i namještenicima u lokalnoj i područnoj (regionalnoj) samoupravi, osporavani akti doneseni bez prethodnog savjetovanja sa sindikalnim povjerenikom. Navodi da je u Gradu Makarskoj, kao poslodavcu, ustrojena Sindikalna podružnica Sindikata državnih i lokalnih službenika i namještenika (Sindikalna podružnica Grad Makarska) koja je 2. veljače 2012. obavijestila Grad Makarsku o imenovanom sindikalnom povjereniku. Grad Makarska je obavijest zaprimio 8. veljače 2012. Podnositelj, nadalje, navodi da je mjerodavnim odredbama Zakona o službenicima i namještenicima u lokalnoj i područnoj (regionalnoj) samoupravi i Zakona o radu propisano da se prije donošenja važne odluke za položaj radnika, poslodavac mora savjetovati sa sindikalnim povjerenikom te mu mora dostaviti podatke važne za donošenje odluke i sagledavanje njenog utjecaja na položaj radnika, a što je u konkretnom slučaju izostalo. Smatra da su osporavani akti, zbog navedenog