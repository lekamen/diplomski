57 21.06.2016 Presuda Visokog Upravnog suda Republike Hrvatske broj: UsII-83/13-5 od 21. travnja 2016.
VISOKI UPRAVNI SUD REPUBLIKE HRVATSKE
1478
PRESUDA
Visoki upravni sud Republike Hrvatske u vijeću sastavljenom od sudaca toga suda Mirjane Čačić, predsjednice vijeća, Arme Vagner Popović i Ane Berlengi Fellner, članica vijeća, te sudske savjetnice Ivane Mamić Vuković, zapisničarke, u upravnom sporu tužitelja Hrvatski Telekom d.d. Zagreb, Savska cesta 32, zastupan po Maji Mandić, direktorici Odjela za korporativne regulatorne poslove, protiv tuženika Hrvatske agencije za poštu i elektroničke komunikacije, Zagreb, Ulica Roberta Frangeša Mihanovića 9 (sada: Hrvatska regulatorna agencija za mrežne djelatnosti) radi provođenja regulatorne obveze nadzora cijena za usluge u javnoj nepokretnoj komunikacijskoj mreži Hrvatskog Telekoma d.d., na sjednici vijeća održanoj 21. travnja 2016.
presudio je
I. Tužbeni zahtjev se usvaja.
II. Poništava se odluka Hrvatske agencije za poštu i elektroničke komunikacije, klasa: UP/I-344-01/11-09/8, urbroj: 376-11-13-65 od 28. lipnja 2013.
II. Ova presuda će se objaviti u »Narodnim novinama«.
Obrazloženje
Osporenom odlukom tuženika određuju se cijene za uslugu veleprodajnog širokopojasnog pristupa na temelju ADSL/VDSL tehnologije u javnoj i nepokretnoj komunikacijskoj mreži trgovačkog društva Hrvatski Telekom d.d. kako je navedeno u Privitku 1. Odluke (točka I.). Određuju se cijene dodatnih virtualnih kanala za VoIP i IPTV usluga i nadzor korisničke opreme putem ADSL/VDSL pristupa kako je navedeno u privitku 2. Odluke (točka II.). Obvezuje se trgovačko društvo Hrvatski Telekom d.d. ugraditi cijene iz točke 1. i 2. ove Odluke u Standardnu ponudu Hrvatskog Telekoma d.d. za uslugu veleprodajnog širokopojasnog pristupa u roku od 15 dana od primitka ove odluke (točka III.).
Protiv navedene odluke tužbu je podnio Hrvatski Telekom d.d. Zagreb osporavajući istu pri čemu se poziva na odredbu članka 5. stavak 1., 7. stavak 1. te 22. stavak 1. Zakona o elektroničkim komunikacijama (u daljnjem tekstu: Zakon). Napominje da je tuženik donio osporavanu odluku od znatnijeg utjecaja na mjerodavno tržište, bez da je prethodno objavio prijedlog odluke s pripadajućim obrazloženjem i proveo javnu raspravu, čime je grubo povrijedio članak 22. stavak 1. Zakona, a navedeno postupanje tuženika je i u suprotnosti s načelom javnosti rada tuženika propisano odredbom članka 14. istog Zakona. Ističe da se ovdje radi o odluci iz članka 22. stavak 1. citiranog Zakona od znatnijeg utjecaja na mjerodavno tržište što potvrđuje činjenica da je ova odluka donesena radi provođenja regulatorne obveze nadzora cijena iz članka 62. Zakona, a u vezi s člankom 56. stavak 2. Zakona koju je tuženik odredio tužitelju kao operatoru sa značajnom tržišnom snagom. Navodi da se također radi o odluci za koju je sukladno zakonskim odredbama trebala biti prethodno provedena javna rasprava, u prilog čemu ide i činjenica dvije javne rasprave koje tuženik trenutno provodi u svezi prijedloga odluka o cijenama određenih drugih usluga tužitelja (usluge međupovezivanja i usluge izdvojenog pristupa lokalnoj petlji na temelju bakrene parice), koje odluke su usko povezane s ovdje osporavanom odlukom. Smatra da je tuženik imao mogućnost prijedlog osporavane odluke staviti na javnu raspravu u minimalnom zakonom predviđenom roku od 15 dana, slijedom čega je neosnovano bilo kakvo pozivanje istog na dugotrajnost postupka javne rasprave, koji pridonosi ostvarivanju načela javnosti i transparentnosti djelovanja javne vlasti općenito. Štoviše, sam tuženik navodi kako je postupak izrade vlastitog troškovnog modela, koji je bio preduvjet za provođenje postupka u kojem je donesena osporavana odluka, započeo još u srpnju 2011. godine. Dakle, obzirom da je tuženiku bilo potrebno gotovo dvije godine za izradu samog troškovnog modela i donošenje odluke o troškovima veleprodajnih usluga, tužitelj je mišljenja kako se određivanje dodatnih 15 dana za provođenje javne rasprave radi