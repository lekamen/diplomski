 zaštićeno ekološko-ribolovnog pojasa ili su u nesreću uključeni plovni ili drugi pomorski objekti hrvatske državne pripadnosti, a nesreća se dogodila izvan teritorijalnog mora i unutarnjih morskih voda Republike Hrvatske, prijava se podnosi Ministarstvu.
(4) Prijava pomorske nesreće podnosi se na propisanom obrascu kako je utvrđen u Prilogu 1, koji je sastavni dio ovoga Pravilnika.
II. UPRAVNA ISTRAGA POMORSKE NESREĆE
Status upravne istrage
Članak 8.
(1) Upravna istraga provodi se neovisno o provođenju sigurnosne istrage pomorske nesreće.
(2) Upravna istraga provodi se samo kada izvidom, odnosno inspekcijskim nadzorom, bude utvrđena osnova sumnje u počinjenje pomorskog prekršaja u svezi događaja pomorske nesreće iz područja primjene ovoga Pravilnika.
(3) Upravna istraga ne provodi se ako nadležni državni odvjetnik pokrene kazneni progon radi počinjenja kaznenog djela kojim je obuhvaćen i pomorski prekršaj u svezi pomorske nesreće.
(4) Upravna istraga obavlja se sukladno odredbama ovoga Pravilnika i zakona kojim se uređuje prekršajni postupak, u dijelu u kojem se taj zakon odnosi na ovlasti tijela državne uprave kao ovlaštenog tužitelja.
(5) Prilikom vođenja upravne istrage iz područja primjene ovoga Pravilnika, voditelj upravne istrage pridržavat će se smjernica Međunarodne pomorske organizacije (IMO) o pravednom postupanju prema pomorcima u slučaju pomorske nesreće, kako su priložene rezoluciji LEG.3(91) Pravnog odbora Međunarodne pomorske organizacije od 27. travnja 2006. godine i kako su odobrene na 296. sjednici upravnog tijela Međunarodne organizacije rada, održane 12. do 16. lipnja 2006. godine, u mjeri koja nije u suprotnosti s odredbama zakona kojim se uređuje prekršajni postupak i ostvarenju ciljeva upravne istrage.
Voditelj upravne istrage
Članak 9.
(1) Voditelja upravne istrage određuje lučki kapetan mjesno nadležne lučke kapetanije, osim u slučaju pomorske nesreće u koju su uključeni umjetni otoci, uređaji i naprave unutar epikontinentalnog i zaštićeno ekološko-ribolovnog pojasa ili su u nesreću uključeni plovni ili drugi pomorski objekti hrvatske državne pripadnosti, a nesreća se dogodila izvan teritorijalnog mora i unutarnjih morskih voda Republike Hrvatske, kada voditelja upravne istrage određuje Ministarstvo.
(2) Za voditelja upravne istrage može se odrediti samo ona službena osoba koja obavlja poslove inspekcijskog nadzora sigurnosti plovidbe u skladu s propisima o unutarnjem redu Ministarstva, koja je dodatno osposobljena za vođenje upravne istrage pomorske nesreće prema programu stručnog osposobljavanja kojeg organizira i provodi Ministarstvo.
(3) Na voditelja upravne istrage, njegova prava, obveze i ovlasti, primjenjuju se propisi kojima se uređuje obavljanje inspekcijskog nadzora sigurnosti plovidbe.
Pokretanje, prekid i obustava upravne istrage
Članak 10.
(1) Upravna istraga pokreće se i vodi po službenoj dužnosti.
(2) Upravna istraga smatra se pokrenutom kada službena osoba poduzme bilo koju radnju sa svrhom vođenja upravne istrage po službenoj dužnosti.
(3) Upravnu istragu u pravilu pokreće i vodi lučka kapetanija na čijem području se nesreća dogodila, a iznimno lučka kapetanija na čijem području se nalazi prva luka u koju je plovni ili drugi pomorski objekt uplovio ili je dotegljen nakon nesreće ako joj je prvoj prijavljen događaj pomorske nesreće.
(4) U slučaju kada su u nesreću uključeni umjetni otoci, uređaji i naprave unutar epikontinentalnog i zaštićeno ekološko-ribolovnog pojasa, odnosno kada su u nesreću uključeni plovni ili drugi pomorskih objekti hrvatske državne pripadnosti, a nesreća se dogodila izvan teritorijalnog mora i unutarnjih morskih voda, upravnu istragu pokreće i vodi Ministarstvo, odnosno lučka kapetanija koju odredi Ministarstvo.
(5) O sukobu nadležnosti lučkih kapetanija u pokretanju i vođenju upravne istrage pomorske nesreće, odlučuje Ministarstvo.
Članak 11.
(1) Upravna istraga prekinut će se kada okolnosti pomorske nesreće ukazuju na postojanje kaznenog djela kojim je