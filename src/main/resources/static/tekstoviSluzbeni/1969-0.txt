102 25.09.2015 Zakon o humanitarnoj pomoći
HRVATSKI SABOR
1970
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O HUMANITARNOJ POMOĆI
Proglašavam Zakon o humanitarnoj pomoći, koji je Hrvatski sabor donio na sjednici 18. rujna 2015. godine.
Klasa: 011-01/15-01/96
Urbroj: 71-05-03/1-15-2
Zagreb, 22. rujna 2015.
Predsjednica Republike Hrvatske Kolinda Grabar-Kitarović, v. r.
ZAKON
O HUMANITARNOJ POMOĆI
I. OPĆE ODREDBE
Članak 1.
(1) Ovim se Zakonom propisuju uvjeti prikupljanja i pružanja humanitarne pomoći u Republici Hrvatskoj.
(2) Humanitarna pomoć u smislu ovoga Zakona su prikupljena i pružena materijalna i financijska dobra i humanitarne aktivnosti u svrhu zaštite i spašavanja žrtava katastrofa i velikih nesreća te žrtava kriza izazvanih ljudskim djelovanjem, kao i prikupljena i pružena materijalna i financijska dobra i humanitarne aktivnosti u svrhu podmirivanja potreba socijalno osjetljivih skupina.
(3) Izrazi koji se koriste u ovom Zakonu, a imaju rodno značenje, koriste se neutralno i odnose se jednako na muški i ženski spol.
Članak 2.
(1) Prikupljanje i pružanje humanitarne pomoći poduzima se u svrhu osiguravanja:
– zaštite života
– zaštite fizičkog i mentalnog zdravlja
– hrane i odjeće
– stanovanja
– uvjeta školovanja
– pomoći u obnovi, izgradnji i opremanju stambenih, javnih i drugih objekata
– prijevoza pomoći i njezine dostupnosti
– pomoći za umanjivanje posljedica nesreća, velikih nesreća i katastrofa na imovini fizičkih osoba te
– ublažavanja ili sprječavanja mogućih uzroka socijalne isključenosti.
(2) Humanitarna pomoć pruža se neovisno o rasi ili etničkoj pripadnosti ili boji kože, spolu, jeziku, vjeri, političkom ili drugom uvjerenju, nacionalnom ili socijalnom podrijetlu, imovnom stanju, članstvu u sindikatu, obrazovanju, društvenom položaju, bračnom ili obiteljskom statusu, dobi, zdravstvenom stanju, invaliditetu, genetskom nasljeđu, rodnom identitetu, izražavanju ili spolnoj orijentaciji.
(3) Humanitarna pomoć za korisnike je besplatna i ne može se nasljeđivati.
(4) Sukladno svrhama navedenim u stavku 1. ovoga članka humanitarne akcije se razvrstavaju prema oznakama vrste koje će pravilnikom propisati ministar nadležan za socijalnu skrb.
(5) Odredbe ovoga Zakona ne primjenjuju se na donaciju hrane i hrane za životinje koja je regulirana posebnim zakonom.
Članak 3.
Pojedini izrazi u smislu ovoga Zakona imaju sljedeće značenje:
1. Korisnik je fizička osoba u potrebi za koju je organizirano prikupljanje i pružanje humanitarne pomoći, odnosno neprofitna pravna osoba ako je prikupljanje i pružanje humanitarne pomoći organizirano za krajnje korisnike neprofitne pravne osobe.
2. Organizator prikupljanja i pružanja humanitarne pomoći je fizička ili pravna osoba koja prikuplja i pruža humanitarnu pomoć u skladu s odredbama ovoga Zakona kao stalni prikupljač humanitarne pomoći ili kao organizator humanitarne akcije.
3. Stalni prikupljač humanitarne pomoći je pravna osoba koja je pribavila rješenje kojim joj se odobrava stalno prikupljanje i pružanje humanitarne pomoći u skladu s odredbama ovoga Zakona.
4. Organizator humanitarne akcije je pravna ili fizička osoba koja je pribavila rješenje kojim joj se odobrava provođenje humanitarne akcije u skladu s odredbama ovoga Zakona.
5. Račun za humanitarnu akciju je bankovni račun otvoren za pojedinu humanitarnu akciju na kojem je moguće pratiti prihode i rashode sredstava prikupljenih u humanitarnoj akciji, a koji nije osobni bankovni račun fizičke osobe, odnosno bankovni račun pravne osobe namijenjen redovitom poslovanju.
6. Nadležni ured je ured državne uprave u županiji, odnosno nadležni ured Grada Zagreba nadležan prema mjestu sjedišta, odnosno prebivališta organizatora prikupljanja i pružanja humanitarne pomoći.
7. Razvrstavanje humanitarnih akcija je određivanje vrste humanitarne akcije s obzirom na svrhu njihova organiziranja.
8. Logotip za stalno prikupljanje i pružanje humanitarne pomoći je zaštićeni znak koji služi za