71 29.06.2015 Pravilnik o sustavu za praćenje, mjerenje i verifikaciju ušteda energije
MINISTARSTVO GOSPODARSTVA
1368
Na temelju članka 22. stavak 1. Zakona o energetskoj učinkovitosti (»Narodne novine«, broj 127/2014) ministar gospodarstva donosi
PRAVILNIK
O SUSTAVU ZA PRAĆENJE, MJERENJE I VERIFIKACIJU UŠTEDA ENERGIJE
Članak 1.
Ovim se Pravilnikom propisuje metodologija za praćenje, mjerenje i verifikaciju ušteda energije u skladu sa Zakonom o energetskoj učinkovitosti (»Narodne novine«, 127/14) i Direktivom 2012/27/EU Europskog parlamenta i Vijeća od 25. listopada 2012. o energetskoj učinkovitosti kojom se dopunjuju direktive 2009/125/EZ i 2010/30/EU i ukidaju direktive 2004/8/EZ i 2006/32/EZ (SL L 315, 14. 11. 2012.).
Članak 2.
Svrha ovoga Pravilnika je uspostava sustava za praćenje i ocjenjivanje uspješnosti provedbe politike energetske učinkovitosti ostvarivanja ciljeva utvrđenih u Strategiji energetskog razvoja Republike Hrvatske i Nacionalnom akcijskom planu, metodologija za način praćenja i izračun pokazatelja potrošnje energije na nacionalnoj i sektorskoj razini, način izračuna uštede energije koja je rezultat provedbe mjera za poboljšanje energetske učinkovitosti i uštede energije koja je rezultat primjene energetskih usluga i postupak verifikacije ušteda energije, kao i metodologija za izradu Akcijskog plana, odnosno Godišnjeg plana.
Definicije pojmova
Članak 3.
(1) Pojmovi koji se koriste u ovome Pravilniku imaju značenja utvrđena Zakonom o energetskoj učinkovitosti i supsidijarnim propisima.
(2) U ovome se Pravilniku koriste i drugi pojmovi koji imaju sljedeća značenja:
1. Direktiva – Direktiva 2012/27/EU Europskog parlamenta i Vijeća od 25. listopada 2012. o energetskoj učinkovitosti kojom se dopunjuju direktive 2009/125/EZ i 2010/30/EU i ukidaju direktive 2004/8/EZ i 2006/32/EZ (SL L 315, 14. 11. 2012.),
2. dokaz uštede – projekt i završno izvješće o izvedenim radovima kojeg je izradio ovlašteni projektant struke na koju se mjera energetske učinkovitosti odnosi ili drugi dokumenti i potvrde kojeg izdaje za to ovlaštena osoba ako se mjera ne projektira,
3. metoda odozdo prema gore – metode za izračun ušteda energije na razini provedbe pojedine mjere poboljšanja energetske učinkovitosti, a temelje se na matematičkim formulama i referentnim vrijednostima koje se definiraju ovim Pravilnikom za pojedinu mjeru poboljšanja energetske učinkovitosti,
4. metoda odozgo prema dolje – metoda za izračun ušteda energije na nacionalnoj razini i na razini sektora neposredne potrošnje energije (kućanstva, usluge, promet, industrija), a temelji se na pokazateljima energetske učinkovitosti i predstavlja matematičke formule za izračun ušteda energije pomoću skupa pokazatelja energetske učinkovitosti u sektorima neposredne potrošnje energije, u skladu s preporukama Europske komisije danim u dokumentu »Recommendations on Measurement and Verification Methods in the Framework of Directive 2006/32/EC on Energy End-Use Efficiency and Energy Services«,
5. mjerenje ušteda energije – postupak pribrajanja ušteda energije u promatranom vremenu primjenom matematičkih formula ili zbrajanjem mjerenih ušteda energije,
6. normalizacija – postupak prilagođavanja izračunatog iznosa ostvarenih ušteda energije referentnim uvjetima,
7. nositelj uštede – obveznik planiranja ili pružatelj energetske usluge koji ulaže vlastita sredstva u mjere za povećanje energetske učinkovitosti i snosi rizike povezane s provedbom projekta energetske učinkovitosti,
8. obveznik planiranja – županije, jedinice lokalne samouprave (gradovi) koji imaju više od 35.000 stanovnika u skladu sa zakonom kojim se uređuje područje lokalne i područne (regionalne) samouprave i ostale jedinice lokalne samouprave koje izrađuju akcijski plan energetske učinkovitosti i godišnji plan energetske učinkovitosti odnosno provode mjere energetske učinkovitosti, te davatelji subvencija,
9. planovi energetske učinkovitosti – Nacionalni akcijski plan, Akcijski plan energetske učinkovitosti i