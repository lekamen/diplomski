126 20.11.2015 Odluka Ustavnog suda Republike Hrvatske broj: U-IIIA-806/2014 od 21. listopada 2015.
USTAVNI SUD REPUBLIKE HRVATSKE
2399
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Marko Babić, Mario Jelušić, Ivan Matija, Aldo Radolović i Duška Šarin, članovi Vijeća, odlučujući o ustavnoj tužbi koju je podnijela Jadranka Drlja iz Gračaca, koju zastupaju Tomislav Tončić i Ivica Urek, odvjetnici u Zajedničkom odvjetničkom uredu u Zagrebu, na sjednici održanoj 21. listopada 2015. jednoglasno je donio
ODLUKU
I. Ustavna tužba se usvaja.
II. Vrhovni sud Republike Hrvatske dužan je donijeti odluku u predmetu koji se pred tim sudom vodi pod brojem: Rev-1421/12 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositeljici ustavne tužbe Jadranki Drlje iz Gračaca, Hrvatske mladeži 16, određuje se primjerena naknada zbog povrede ustavnog prava iz članka 29. stavka 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 19.000,00 kuna.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositeljice Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositeljica je 23. rujna 2009. Županijskom sudu u Zagrebu podnijela zahtjev za zaštitu prava na suđenje u razumnom roku zbog dugotrajnosti postupka koji se u parničnom predmetu broj: Pn-6693/04 vodio pred Općinskim građanskim sudom u Zagrebu.
Županijski sud u Zagrebu je 22. studenoga 2013. donio rješenje broj: Gzp-1276/09-6 kojim se oglasio nenadležnim za postupanje u tom predmetu te predmet ustupio Ustavnom sudu na daljnji postupak, pozivom na članak 27. Zakona o sudovima (»Narodne novine« broj 150/05., 16/07., 113/08. i 153/09.), budući da je utvrdio kako je spis u povodu revizije dostavljen 4. srpnja 2012. Vrhovnom sudu Republike Hrvatske (u daljnjem tekstu: Vrhovni sud).
Zahtjev podnositeljice za zaštitu prava na suđenje u razumnom roku smatra se ustavnom tužbom, podnesenom na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon).
I. ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom ustavnom tužbom, primjenom članka 63. Ustavnog zakona, na temelju navoda ustavne tužbe i uvida u (preslik) spisa Općinskog radnog suda u Zagrebu broj: Pn-6693/04 utvrdio sljedeće pravno relevantne činjenice za odlučivanje o povredi ustavnog prava podnositeljice, zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
Parnični postupak pokrenut je pred Općinskim sudom u Zagrebu 17. studenoga 2004. tužbom podnositeljice, protiv tuženika EUROHERC OSIGURANJE d.d., radi utvrđenja naknade štete.
Podneskom od 30. prosinca 2004. tuženik je dao odgovor na tužbu.
Vrhovni sud je rješenjem broj: Gr1-195/05-2 od 25. ožujka 2005. odbio zahtjev za delegaciju Općinskog suda u Zagrebu kao neosnovan.
Sud je rješenjem broj: Pn-6693/04-10 od 19. srpnja 2005. odredio provođenje medicinskog vještačenja.
Nalaz i mišljenje vještaci su 14. listopada 2005. dostavili sudu.
Podneskom od 15. studenoga 2005. podnositeljica požuruje postupanje suda i precizira tužbeni zahtjev.
Dopunsko mišljenje vještaci su 13. srpnja 2007. dostavili sudu.
Podneskom od 11. lipnja 2008. je precizirala tužbeni zahtjev.
Na ročištu održanom 24. veljače 2009. glavna rasprava je zaključena.
Sud je rješenjem od 9. ožujka 2009. preotvorio glavnu raspravu te zatražio od Općinskog suda 