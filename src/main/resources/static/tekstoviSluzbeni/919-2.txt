 Državnoga sudbenog vijeća biraju na razdoblje od četiri godine s tim da članom Državnoga sudbenog vijeća nitko ne može biti više od dva puta (čl. 23. Promjene Ustava). Promjena Ustava je na temelju odredbe čl. 31. stupila na snagu danom proglašenja, odnosno 16. lipnja 2010.
Tek Zakonom o izmjenama i dopunama ZDSV ('Narodne novine' broj 28/13., dalje: ZID ZDSV) usklađena je odredba čl. 5. st. 1. ZDSV s Ustavom. ZID ZDSV je na temelju odredbe čl. 24. stupio na snagu 14. ožujka 2013.
Imajući na umu navedeno ustavnopravno uređenje, pravno shvaćanje Povjerenstva je da se Promjena Ustava o ograničavanju mandata ne primjenjuje na mandate koji su istekli prije stupanja na snagu Promjene Ustava (16. lipnja 2010.) S obzirom da je prvi mandat suca Nediljka Bobana u DSV-u istekao prije 16. lipnja 2010. taj mandat se ne uračunava u ustavno, a sada i zakonsko ograničenje broja mandata (više od dva puta) sudaca kao članova DSV-a.«
6. Podnositelj je protiv drugostupanjskog rješenja Povjerenstva DSV-a Vijeću Vrhovnog suda izjavio žalbu u kojoj je naveo:
»... u Prijedlogu promjene Ustava Republike Hrvatske Odbora za Ustav, Poslovnik i politički sustav, klasa: 012-02/10-01/01 Urbroj: 6521-1-10-06 od 15. lipnja 2010., koji je upućen PREDSJEDNIKU HRVATSKOG SABORA u obrazloženju članka 22. Izmjene Ustava RH navedeno 'Državno sudbeno vijeće je samostalno i neovisno tijelo sudbene vlasti koja je prema članku 4. Ustava ravnopravna ostalim vlastima. Predloženim izmjenama, sukladno zahtjevima EU, osigurava se institucionalno i organizacijsko jačanje tog tijela na način da bude neovisno od svakog utjecaja izvršne i zakonodavne vlasti'...
Predmetnom odredbom« (podnositelj misli na članak 121. stavak 8. Ustava – op. Ustavnog suda) »htjelo se spriječiti stvaranje presudnog utjecaja i lobija koji se često javljaju kada pojedinci dugotrajno obavljaju iste funkcije, a što je u pravosuđu, odnosno neovisnom tijelu koje imenuje suce još neprihvatljivije.
Postavlja se pitanje kako je naprijed navedeno tumačenje Ustava i Zakona sukladno Prilogu VII Ugovora o pristupanju Republike Hrvatske Europskoj uniji, kojim je navedeno da posebne obveze koje je Republika Hrvatske preuzela tijekom svojih pristupnih pregovora ... nastaviti osiguravati učinkovitu provedbu svoje Strategije reforme pravosuđa i Akcijskog plana.
Kako je 3 manje od 2, odnosno kako je 3 u stvari 1?
Povjerenstvo u svojoj odluci kojim odbija prigovor tumači predmetnu odredbu Ustava RH na način da se ista ne odnosi na članstvo u DSV-u prije 2011., slijedom čega će sudac Nediljko Boban u stvarnosti biti član DSV-a tek 1. put, a ne kako to podnositelj prigovora pogrešno smatra 3. put, slijedom čega će moći biti i kandidat u slijedećem sastavu DSV-a 2019., odnosno 4. put ili prema obrazloženju i shvaćanju Povjerenstva tek 2. put.
(...)
Kako se odredba Ustava iz 2010. primjenjuje najranije od 2019.?
Povjerenstvo je u svojoj odluci izrazilo stajalište da se predmetna odredba Ustava može primjenjivati najranije od 2019. i to ukoliko bi neki od članova DSV-a koji su dva puta imenovani nakon 2011. poželjeli i 2019. ponovno biti članovi DSV-a. ... Kada je namjera zakonodavca da se odredbe Ustava ne primjenjuju odmah po njihovom donošenju, isto se vrlo jasno naznačuje u samom Ustavu (primjerice odredbe vezane uz ulazak Hrvatske u Europsku uniju). U Ustavu RH nigdje nije navedeno da se predmetna odredba može primjenjivati najranije od 2019. ili 2023. ukoliko je bivši član DSV-a nakon 2010. imenovan prvi puta 2015.
Koliko puta se može bit član DSV-a?
Nadalje, nije razumljivo što je Povjerenstvo željelo reći kada je navelo da je Nediljko Boban u drugom mandatu u DSV-u bio samo dvije godine. Možda da ukoliko se podnese ostavka na članstvo u DSV-u prije isteka 4 godine u tom se slučaju može biti član DSV-a u svakom slijedećem sazivu.
Dakle, slijedom navedenog, proizlazi kako Povjerenstvo smatra da se izmjenom Ustava RH željelo reći da ne postoje zapreke da bi netko bio član DSV-a nebrojno puta.
(...)
Pravno stajalište