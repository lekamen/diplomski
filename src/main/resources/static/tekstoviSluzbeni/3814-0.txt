45 13.05.2016 Pravilnik o izmjenama i dopunama Pravilnika o trošarinama
MINISTARSTVO FINANCIJA
1163
Na temelju članka 115. Zakona o trošarinama (»Narodne novine«, br. 22/13, 32/13, 81/13, 100/15 i 120/15) ministar financija donosi
PRAVILNIK
O IZMJENAMA I DOPUNAMA PRAVILNIKA O TROŠARINAMA
Članak 1.
U Pravilniku o trošarinama (»Narodne novine«, broj 131/15) u članku 24. stavak 5. mijenja se i glasi:
»(5) U trošarinskom skladištu se mogu skladištiti trošarinski proizvodi na koje je plaćena trošarina pod uvjetom da iste ovlašteni držatelj trošarinskog skladišta:
1. upotrijebi za proizvodnju novih trošarinskih proizvoda, a nakon čega je moguće ostvariti povrat sukladno članku 28. stavku 1. točki 1. Zakona ili
2. podvrgne postupcima očuvanja ili poboljšanja uporabnih i trgovačkih svojstava trošarinskih proizvoda radi pripreme za prodaju, što uključuje pakiranje proizvoda u ambalažu ili prepakiravanje u drugu ambalažu.«.
Članak 2.
Iza članka 47. dodaju se članci 47.a i 47.b koji glase:
»Članak 47.a
Na bankovnu garanciju kao instrument osiguranja za trošarinski dug te ujedno i carinski dug i druga uvozna javna davanja na duhanske prerađevine primjenjuju se odredbe carinskog zakonodavstva donesenog na razini Europske unije u odnosu na:
1. razdoblje važenja garancije i
2. druge pojedinosti koje odstupaju od zahtjeva propisanih za osiguranje carinskog duga prema odredbama carinskog zakonodavstva.
Članak 47.b
(1) Kao instrument osiguranja plaćanja trošarine Središnji ured može prihvatiti garanciju, odnosno pisano jamstvo izdano od društva koje temeljem odobrenja nadležnog tijela obavlja poslove osiguranja u Republici Hrvatskoj.
(2) Na instrument osiguranja plaćanja trošarine iz stavka 1. ovoga članka na ogovarajući način se primjenjuju odredbe ovoga Pravilnika o bankovnoj garanciji.«.
Članak 3.
U članku 81. stavku 3. riječi: »do zadnjeg dana u mjesecu koji slijedi mjesecu u kojem je ispunjen uvjet za povrat plaćene trošarine« brišu se.
Članak 4.
U članku 83. stavak 1. mijenja se i glasi:
»(1) Ovlašteni držatelj trošarinskog skladišta – proizvođač piva koji ima odobrenje za poslovanje u statusu male nezavisne pivovare dužan je kod otpreme piva u sustavu odgode plaćanja trošarine primatelju na teritoriju Republike Hrvatske dati presliku pisane izjave u kojoj navodi broj i datum odobrenja nadležnog carinskog ureda za poslovanje u statusu male nezavisne pivovare kao i podatak iz odobrenja o godišnjoj proizvodnji piva u hektolitrima kako bi isti ostvario pravo na primjenu visine trošarine propisane člankom 66.b stavkom 1. Zakona. Izjava se podnosi u dva primjerka na ovjeru nadležnom carinskom uredu koji je izdao odobrenje za poslovanje u statusu male nezavisne pivovare te se jedan primjerak izjave vraća ovlaštenom držatelju trošarinskog skladišta – proizvođaču piva a drugi zadržava carinski ured za svoje evidencije.«.
Članak 5.
U članku 84. iza stavka 2. dodaje se stavak 3. koji glasi:
»(3) U slučajevima otpreme piva koje je proizvela mala nezavisna pivovara prema stavku 1. i 2. ovoga članka, kretanje piva uz propisani trošarinski dokument prati i izjava male nezavisne pivovare koja se izdaje i ovjerava prema članku 83. stavku 1. ovoga Pravilnika.«.
Članak 6.
U članku 123. stavku 2. iza riječi: »mora pratiti« dodaje se riječ: »kretanje«.
Članak 7.
U članku 126. stavku 4. točka 2. mijenja se i glasi:
»2. ako je to primjenjivo, potvrdu nadležnog tijela o zadovoljavanju minimalno tehničko-tehnoloških uvjeta za obavljanje djelatnosti podnositelja zahtjeva sukladno posebnim propisima i«.
Članak 8.
U Pravilniku o trošarinama (»Narodne novine«, broj 131/15) Prilog 10 Obrazac A – Bankovna garancija za trošarinski dug te carinski dug i druga uvozna javna davanja na duhanske prerađevine i duhansku sirovinu i Prilog 11 Obrazac B – Bankovna garancija za trošarinski dug zamjenjuju se novim obrascima koji su tiskani uz ovaj Pravilnik i njegov su sastavni dio.
Članak 9.
Ovaj Pravilnik stupa na snagu osmoga dana od dana objave u »Narodnim novinama«.
Klasa: