 Agencija je nadležna za nadzor usklađenosti društva za upravljanje s propisima iz stavka 5. ovoga članka.
(7) Na društvo za upravljanje iz Republike Hrvatske koje upravlja UCITS fondom osnovanim u drugoj državi članici na odgovarajući način se primjenjuju odredbe članka 127. stavaka 2. i 3. ovoga Zakona.
Društvo za upravljanje iz Republike Hrvatske koje namjerava osnovati i upravljati UCITS fondom u drugoj državi članici
Članak 127.
(1) Društvo za upravljanje iz Republike Hrvatske koje namjerava osnovati i upravljati UCITS fondom u drugoj državi članici dužno je:
1. postupati u skladu s odredbama ovoga Zakona i propisa donesenih na temelju ovoga Zakona u dijelu koji uređuje organizaciju društva za upravljanje, uključujući uvjete za delegiranje poslova, postupke za upravljanje rizicima, pravila nadzora i praćenje poslovanja, zahtjeve za izvještavanjem i zahtjeve iz dijela drugoga poglavlja 5. ovoga Zakona i
2. postupati u skladu s propisima matične države članice UCITS fonda u dijelu koji se odnosi na osnivanje i poslovanje UCITS fondova.
(2) Društvo za upravljanje iz stavka 1. ovoga članka dužno je usvojiti i provoditi mjere i postupke kojima će se osigurati usklađenost s odredbama koje se odnose na osnivanje i poslovanje UCITS fonda u matičnoj državi članici UCITS fonda i odredbama prospekta i pravila UCITS fonda.
(3) Agencija je nadležna za nadzor primjerenosti mjera i postupaka koje je društvo za upravljanje usvojilo kako bi osiguralo usklađenost s odredbama koje se odnose na osnivanje i poslovanje UCITS fonda, u skladu sa stavkom 2. ovoga članka.
POGLAVLJE II. OBAVLJANJE DJELATNOSTI DRUŠTVA ZA UPRAVLJANJE IZ REPUBLIKE HRVATSKE U TREĆOJ DRŽAVI
Članak 128.
(1) Iznimno od članka 13. ovoga Zakona, kada je to dozvoljeno i pod uvjetima koje određuju relevantni propisi treće države, društvo za upravljanje može osnovati i/ili upravljati otvorenim investicijskim fondom s javnom ponudom u trećoj državi.
(2) Za osnivanje i/ili upravljanje otvorenim investicijskim fondom s javnom ponudom u trećoj državi društvo za upravljanje mora dobiti odobrenje Agencije.
(3) Društvo za upravljanje će u okviru zahtjeva za izdavanje odobrenja iz stavka 2. ovoga članka navesti:
a) treću državu u kojoj namjerava obavljati djelatnost, izravno ili putem podružnice
b) poslovni plan za prve tri poslovne godine, koji mora sadržavati vrstu i opseg usluga koje namjerava pružati u trećoj državi i
c) kada je to primjenjivo, organizacijski ustroj podružnice te podatke o osobama koje će biti odgovorne za vođenje poslova podružnice.
(4) Agencija može u roku od 30 dana od dana zaprimanja zahtjeva iz stavka 3. ovoga članka tražiti i dodatnu dokumentaciju.
(5) Agencija će u roku od 60 dana od dana dostave urednog zahtjeva donijeti rješenje kojim odlučuje o zahtjevu iz stavka 3. ovoga članka.
(6) Agencija će odbiti izdavanje odobrenja iz stavka 2. ovoga članka ako:
1. društvo za upravljanje ili, kada je to primjenjivo, podružnica društva za upravljanje, nema primjerenu organizacijsku, tehničku i kadrovsku strukturu ili primjeren financijski položaj da bi pružala planirani opseg usluga u trećoj zemlji
2. s obzirom na propise treće države u kojoj društvo za upravljanje namjerava obavljati djelatnost te na praksu pri provedbi tih propisa, postoji vjerojatnost da bi bilo otežano obavljanje nadzora nad podružnicom u skladu s odredbama ovoga Zakona ili
3. ne postoje propisi o bonitetnom nadzoru istovjetni onima u Europskoj uniji.
(7) Agencija će pravilnikom pobliže urediti postupak i uvjete za izdavanje odobrenja iz stavka 2. ovoga članka.
Članak 129.
Društvo za upravljanje može djelatnosti iz članka 13. stavka 1. točke 1. podtočaka b) i c) ovoga Zakona te djelatnosti iz članka 13. stavka 1. točke 2. ovoga Zakona obavljati u trećoj državi pod uvjetima i na način kako je propisano relevantnim propisima koji uređuju obavljanje pojedinih djelatnosti.
POGLAVLJE III. OBAVLJANJE DJELATNOSTI DRUŠTVA ZA UPRAVLJANJE IZ DRUGE DRŽAVE ČLANICE U REPUBLICI HRVATSKOJ
Obavljanje