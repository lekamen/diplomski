103 28.09.2015 Statut Centra za regionalne aktivnosti Programa prioritetnih akcija - Priority Actions Programme Regional Activity Centre
CENTAR ZA REGIONALNE AKTIVNOSTI PROGRAMA PRIORITETNIH AKCIJA
2019
Na temelju članka 54. Zakona o ustanovama (»Narodne novine«, br. 76/93, 29/97, 47/99, 35/08), Upravno vijeće Centra za regionalne aktivnosti Programa prioritetnih akcija – Priority Actions Programme Regional Activity Centre na sjednici održanoj 27. kolovoza 2015. godine donosi
STATUT
CENTRA ZA REGIONALNE AKTIVNOSTI PROGRAMA PRIORITETNIH AKCIJA
PRIORITY ACTIONS PROGRAMME REGIONAL ACTIVITY CENTRE
I. OPĆE ODREDBE
Članak 1.
Ovim se Statutom uređuje status, naziv, sjedište, djelatnost, uvjeti i način obavljanja djelatnosti, djelokrug i način rada, predstavljanje i zastupanje Centra za regionalne aktivnosti Programa prioritetnih akcija – Priority Actions Programme Regional Activity Centre (u daljnjem tekstu: Centar), imovina, opći akti, financijsko poslovanje, nadzor i javnost rada te druga pitanja od važnosti za obavljanje Centra.
Članak 2.
Centar je ustanova koja obavlja djelatnost u vezi s provođenjem dijela programa Mediteranskog akcijskog plana Programa Ujedinjenih naroda za okoliš, a u vezi s obvezama iz Konvencije o zaštiti morskog okoliša i obalnog područja Sredozemlja (u daljnjem tekstu: Barcelonska konvencija).
Centar obavlja stručne, organizacijske i tehničke poslove u okviru provedbe programa Mediteranskog akcijskog plana u područjima koje su odredile Ugovorne strane Barcelonske konvencije.
Centar ima svojstvo pravne osobe i upisan je u Registar Trgovačkog suda pod matičnim brojem subjekta (MBS): 060014933 i osobnim identifikacijskim brojem (OIB): 27788012253.
Članak 3.
Osnivač Centra je Republika Hrvatska pa prava i dužnosti osnivača Centra obavlja Vlada Republike Hrvatske.
Republika Hrvatska ima u odnosu na Centar prava i obveze koje su određene Zakonom o ustanovama.
Prava i obveze Centra u vezi s provođenjem odobrenog mu dijela programa Mediteranskog akcijskog plana određuju se ugovorom između osnivača Centra i Programa Ujedinjenih naroda za okoliš (u daljnjem tekstu: UNEP).
II. NAZIV I SJEDIŠTE
Članak 4.
Centar obavlja svoju djelatnost, posluje i sudjeluje u pravnom prometu pod dvojezičnim nazivom. Naziv Centra na hrvatskom jeziku je Centar za regionalne aktivnosti Programa prioritetnih akcija, a na engleskom jeziku Priority Actions Programme Regional Activity Centre.
Skraćeni naziv Centra na hrvatskom jeziku je CRA/PPA, a na engleskom jeziku je PAP/RAC.
Sjedište Centra je u Splitu, Kraj sv. Ivana 11.
O promjeni naziva i sjedišta Centra odlučuje osnivač u suglasnosti s UNEP-om.
Naziv Centra mora biti istaknut na zgradi u kojoj je njeno sjedište.
III. DJELATNOST CENTRA
Članak 5.
Djelatnost Centra obuhvaća stručne, organizacijske i tehničke poslove koji se odnose na:
– provedbu zaključaka i preporuka Ugovornih strana Barcelonske konvencije, iz programa rada Centra, koje financira UNEP putem Mediteranskog namjenskog fonda (u daljnjem tekstu: Fond),
– provedbu aktivnosti u okviru procesa upravljanja obalnim područjima, a posebno provedbe Protokola Barcelonske konvencije o integralnom upravljanju obalnim područjima Sredozemlja,
– provedbu projekata iz programa upravljanja obalnim područjima koje obuhvaća neposrednu suradnju s državnim tijelima, institucijama i stručnjacima Ugovornih strana Barcelonske konvencije,
– organizaciju međunarodnih konferencija, simpozija, seminara, znanstvenih radionica i sastanaka o zaštiti okoliša i upravljanju obalnim područjima,
– suradnju s drugim stručnim organizacijama Ujedinjenih naroda te drugim međunarodnim stručnim organizacijama, institucijama i stručnjacima u vezi s provedbom programa upravljanja obalnim područjima i provedbom projekata zaštite okoliša,
– suradnju sa stručnim organizacijama, institucijama i državnim tijelima mediteranskih zemalja u pružanju stručne i druge pomoći u zaštiti Sredozemnog mora od onečišćavanja,
– stručno osposobljavanje domaćih i međunarodnih stručnjaka 