126 20.11.2015 Presuda Visokog upravnog suda Republike Hrvatske broj: UsII-34/13-7 od 15. listopada 2015.
VISOKI UPRAVNI SUD REPUBLIKE HRVATSKE
2401
PRESUDA
Visoki upravni sud Republike Hrvatske u vijeću sastavljenom od sudaca toga suda Eveline Čolović Tomić, predsjednice vijeća, mr. sc. Ivice Kujundžića i Mire Kovačić, članova vijeća, te više sudske savjetnice Marine Zagorec, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, protiv tuženika Hrvatske agencije za poštu i elektroničke komunikacije (sada: Hrvatska regulatorna agencija za mrežne djelatnosti), Zagreb, Roberta Frangeša Mihanovića 9, radi provođenja regulatorne obveze nadzora maloprodajnih cijena na tržištu, na sjednici vijeća održanoj 15. listopada 2015.
presudio je
I. Odbija se tužbeni zahtjev tužitelja za poništenje odluke tuženika, klasa: UP/I-344-01/12-05/16, urbroj: 376-11-13-13 od 18. travnja 2013.
II. Ova presuda objavit će se u »Narodnim novinama«.
Obrazloženje
Osporenom odlukom tuženika, koja je donesena u postupku provođenja regulatorne obveze nadzora maloprodajnih cijena na tržištu maloprodaje širokopojasnog pristupa internetu i usko povezanog tržišta prijenosa televizijskih programa uz plaćanje naknade, obvezuje se tužitelj izmijeniti iznos mjesečne naknade za ADSL pristup do 4096/256 kbit/s za poslovne korisnike na način da najniži iznos mjesečne naknade iznosi 65,34 kn bez PDV-a (točka I izreke) i iznos mjesečne naknade za IPTV uslugu, Osnovni paket (uz ADSL pristup) na način da najniži iznos mjesečne naknade iznosi 59,88 kn bez PDV-a (točka II izreke), određuje se da se cijene iz točke I i II ove odluke počinju primjenjivati od 1. lipnja 2013. (točka III izreke) te se izrijekom određuje maksimalni iznos pogodnosti (bez PDV-a) koje tužitelj nudi krajnjim korisnicima (privatnim i poslovnim) u okviru trajnih ponuda za uslugu širokopojasnog pristupa Internetu (točka IV izreke).
Tužitelj u tužbi protiv osporene odluke zakonitost iste pobija zbog toga što u pobijanom aktu nije pravilno primijenjen zakon, što se u postupku koji je aktu prethodio nije postupalo prema pravilima postupka te stoga što činjenično stanje nije pravilno utvrđeno ili je iz utvrđenih činjenica izveden nepravilan zaključak u pogledu činjeničnog stanja. Navodi kako je tuženik proveo postupak analize tržišta maloprodaje širokopojasnog pristupa internetu i usko povezanog tržišta prijenosa televizijskih programa uz plaćanje naknade (dalje u tekstu: Tržišta interneta i televizije), te je, na temelju ove analize, odlukom od 21. ožujka 2012., klasa: UP/I-344-01/11-07/07 (dalje u tekstu: Odluka o analizi tržišta interneta i televizije), tužitelja odredio operatorom sa značajnom tržišnom snagom na Tržištu interneta i televizije. Odlukom o analizi tržišta interneta i televizije tuženik je tužitelju odredio obvezu troškovne usmjerenosti cijena te mu je naložio dostaviti dokaz da su cijene njegovih usluga interneta i televizije troškovno usmjerene, što je tužitelj i učinio na način da je primijenio onaj izračun koji je smatrao primjerenim, jer Odlukom o analizi tržišta interneta i televizije tuženik nije propisao tužitelju na koji (obvezni) način izvesti izračun troškova. Nakon toga, tuženik 18. travnja 2013. donosi osporenu odluku, kojom je naložio tužitelju izmijeniti cijene određenih njegovih usluga interneta i televizije. Tužitelj ne spori pravo tuženika da, na temelju članka 63. stavka 5. Zakona o elektroničkim komunikacijama (»Narodne novine«, broj 73/08., 90/11., 133/12. i 80/13.-dalje u tekstu: ZEK), izmijeni maloprodajne cijene tužitelja ako utvrdi da su iste u suprotnosti s regulatornim obvezama i mjerama iz predmetnog članka ZEK-a. Međutim, iz osporene odluke ne proizlazi niti je jasno o kojim se konkretno regulatornim obvezama radi, jer odluka u ovom dijelu nije obrazložena. Naime, u obrazloženju osporene odluke ne navodi se na koji je način tuženik proveo analizu podataka dostavljenih od strane tužitelja, a niti se navodi koji je