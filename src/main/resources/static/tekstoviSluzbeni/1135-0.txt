58 28.05.2015 Naputak o načinu rada Povjerenstva za mirno rješavanje sporova u Ministarstvu pomorstva, prometa i infrastrukture
MINISTARSTVO POMORSTVA, PROMETA I INFRASTRUKTURE
1136
Na temelju članka 39. Zakona o sustavu državne uprave (»Narodne novine«, broj 150/11. i 12/13.) i članka 15. Zakona o cestama (»Narodne novine«, broj 84/11., 22/13., 54/13., 148/13. i 92/14.), ministar pomorstva, prometa i infrastrukture donosi
NAPUTAK
O NAČINU RADA POVJERENSTVA ZA MIRNO RJEŠAVANJE SPOROVA U MINISTARSTVU POMORSTVA, PROMETA I INFRASTRUKTURE
I.
Ovaj Naputak sadrži odredbe koje su u skladu s:
1. Direktivom 2004/52/EZ Europskog parlamenta i Vijeća od 29. travnja 2004. o interoperabilnosti elektroničkih sustava za naplatu cestarine u Zajednici – Tekst od značaja za EGP (SL L 166 od 30. travnja 2004.) i
2. Odlukom 2009/750/EZ Europske komisije od 6. listopada 2009. o definiciji usluge europske elektroničke naplate cestarine i njenim tehničkim elementima – Tekst od značaja za EEA (SL L 286 od 13. listopada 2009.).
II.
Ovim se Naputkom propisuje način rada Povjerenstva za mirno rješavanje sporova u Ministarstvu pomorstva, prometa i infrastrukture između Hrvatskih autocesta d.o.o., odnosno koncesionara i pružatelja usluga europske elektroničke naplate cestarine (dalje u tekstu: EENC) u sporovima koji nastanu za vrijeme pregovora ili nakon sklapanja ugovora, posebice u odnosu na sadržaj izjave Hrvatskih autocesta d.o.o., odnosno koncesionara o uvjetima sklapanja ugovora s pružateljem usluga EENC radi osiguranja ravnopravnog odnosa prema pružateljima usluge EENC i opravdanosti visine naknade koju plaća pružatelj usluge EENC.
Pojmovi korišteni u ovom Naputku imaju značenje propisano Zakonom o cestama (»Narodne novine«, broj 84/11., 22/13., 54/13., 148/13. i 92/14.).
III.
Mirenje provode jedan do tri izmiritelja, sukladno sporazumu stranaka u sporu. Izmiritelja imenuje ministar pomorstva, prometa i infrastrukture.
IV.
Povjerenstvo za mirno rješavanje sporova vodi evidenciju zaprimljenih zahtjeva, s podacima o podnositelju zahtjeva, datumu zaprimanja zahtjeva, dokumentaciji priloženoj zahtjevu, datumu i načinu dovršetka postupka mirnog rješavanja spora.
V.
Povjerenstvo za mirno rješavanje sporova najkasnije u roku od 30 dana od dana zaprimanja zahtjeva dužno je očitovati se podnositelju zahtjeva i drugoj strani u sporu raspolaže li svom dokumentacijom potrebnom za postupak mirnog rješavanja spora.
Povjerenstvo za mirno rješavanje sporova i imenovani izmiritelj ovlašteni su od podnositelja zahtjeva, druge strane u sporu i bilo koje treće osobe upisane u upisnik pružatelja usluge EENC u Republici Hrvatskoj koji vodi Ministarstvo pomorstva, prometa i infrastrukture zatražiti sve podatke koje smatraju relevantnim za postupak mirnog rješavanja spora.
VI.
Izmiritelj je dužan najkasnije u roku od 6 mjeseci od dana zaprimanja zahtjeva za mirno rješavanje spora donijeti mišljenje na koji se način spor treba mirno riješiti ili obustaviti postupak ako je utvrdio da daljnje nastojanje da se postigne mirno rješenje spora više nije svrhovito.
VII.
Povjerenstvo za mirno rješavanje sporova obvezno je izmjenjivati informacije o radu i surađivati s tijelima za mirenje u sporovima između upravitelja autocesta i pružatelja usluga EENC drugih država članica Europske unije.
VIII.
Ovaj Naputak stupa na snagu osmoga dana od dana objave u »Narodnim novinama«.
Klasa: 011-01/15-02/63
Urbroj: 530-08-1-1-2-15-2
Zagreb, 15. svibnja 2015.
Ministar dr. sc. Siniša Hajdaš Dončić, v. r.
