 nije primijenjen članak 87. Zakona o radu sukladno kojem za razdoblja u kojima ne radi zbog opravdanih razloga određenih zakonom, drugim propisom ili kolektivnim ugovorom, radnik ima pravo na naknadu plaće.«
28. Podnositeljica je na kraju predložila da Ustavni sud usvoji ustavnu tužbu i ukine osporene upravne akte HZZO-a i presudu Upravnog suda u Rijeci.
IV. MJERODAVNO PRAVO
29. Za konkretan slučaj mjerodavan je Zakon o rodiljnim i roditeljskim potporama (»Narodne novine« broj 85/08., 110/08., 34/11.; u daljnjem tekstu: ZoRiRP/08-11). Taj je zakon nakon toga još dva puta mijenjan i dopunjavan (»Narodne novine« broj 54/13. i 152/14.).
Kada je riječ o uvjetima i postupku za stjecanje prava na naknadu plaće za vrijeme njege djeteta mjerodavan je i Pravilnik o uvjetima i postupku za stjecanje prava zaposlenog roditelja ili samozaposlenog roditelja djeteta s težim smetnjama u razvoju na dopust ili na rad u skraćenom radnom vremenu radi njege djeteta (»Narodne novine« broj 18/09., 25/09. – ispravak; u daljnjem tekstu: Pravilnik/09).
30. Za konkretan slučaj mjerodavan je i Zakon o obrtu (»Narodne novine« broj 77/93., 90/96., 102/98., 64/01., 71/01., 68/07., 79/07., 40/10.; u daljnjem tekstu: ZObrt/93-10). Taj je zakon prestao važiti danom stupanja na snagu Zakona o obrtu koji je Hrvatski sabor donio na sjednici 22. studenoga 2013. (»Narodne novine« broj 143/13.; u daljnjem tekstu: ZObrt/13).
1) Zakon o rodiljnim i roditeljskim potporama (ZoRiRP/08-11)
31. ZoRiRP/08-11 između ostaloga uređuje pravo roditelja koji brine o djetetu na vremenske i novčane potpore, kao i uvjete i načine njihova ostvarivanja i financiranja te tijela nadležna za provedbu zakona.
Prema članku 7. ZoRiRP-u/08-11, korisnik rodiljnih i roditeljskih potpora je između ostalih i djetetov roditelj koji na temelju zapošljavanja prema propisima o radu ima priznat status osiguranika iz obveznoga zdravstvenog i mirovinskog osiguranja (zaposleni roditelj), što između ostalih obuhvaća i osobe u radnom odnosu kod domaćeg ili stranog poslodavca sa sjedištem u Republici Hrvatskoj.
32. Prava zaposlenog ili samozaposlenog roditelja djeteta s težim smetnjama u razvoju uređena su u članku 23. ZoRiRP-a/08-11. Od stupanja na snagu Zakona o izmjenama i dopunama Zakona o rodiljnim i roditeljskim potporama (»Narodne novine« broj 34/11.), mjerodavne odredbe članka 23. ZoRiRP-a/08-11 glase:
»9. Prava zaposlenog roditelja ili samozaposlenog roditelja djeteta s težim smetnjama u razvoju
Članak 23.
(1) Jedan od zaposlenih ili samozaposlenih roditelja djeteta s težim smetnjama u razvoju (dijete s težim tjelesnim ili mentalnim oštećenjem ili težom psihičkom bolesti), nakon isteka prava na rodiljni dopust sukladno članku 12. ili članku 15. stavku 1. i 2. ovoga Zakona ili u tijeku korištenja ili nakon isteka prava na roditeljski dopust sukladno članku 14. ili članku 15. stavku 3. ovoga Zakona, na temelju nalaza i mišljenja nadležnog tijela vještačenja prema propisima o obveznom zdravstvenom osiguranju, ima pravo na dopust za njegu djeteta do navršene 8. godine djetetova života.
(2) Jedan od zaposlenih ili samozaposlenih roditelja pravo iz stavka 1. ovoga članka može koristiti i kao pravo na rad s polovicom punog radnog vremena te nastaviti njegovo korištenje i nakon navršene 8. godine djetetova života, sve dok ta potreba traje, a na temelju nalaza i mišljenja nadležnog tijela vještačenja prema propisima o obveznom zdravstvenom osiguranju.
(...)
(7) Zaposleni ili samozaposleni roditelj za vrijeme korištenja prava iz stavka 1. ili stavka 2. ovoga članka ima pravo na novčanu naknadu prema ovom Zakonu.
(8) Ministar nadležan za obitelj, uz suglasnost ministra nadležnog za zdravstvo, pravilnikom će propisati uvjete i postupak za stjecanje prava iz ovoga članka.
10. Naknada plaće zaposlenog roditelja ili samozaposlenog roditelja
Članak 24.a
(1) Zaposleni ili samozaposleni roditelj djeteta s težim smetnjama u razvoju (djeteta s težim tjelesnim ili mentalnim oštećenjem ili težom psihičkom bolesti) iz 