 interese, vodeći se osnovnim načelom o nužnosti i proporcionalnosti mjere, odnosno najmanjem mogućem zadiranju u ljudska prava te osobe. Dužnost je suda odlučiti je li takva krajnja mjera potrebita ili bi i blaža mjera bila dovoljna. Kad je u pitanju takav važan interes za privatni život pojedinca, sud mora pažljivo uravnotežiti sve relevantne čimbenike kako bi odlučio o razmjernosti mjere koju treba poduzeti.
12. Ustavni sud smatra kako je predmet ovog ustavnosudskog postupka utvrditi opstojnost prava na poštovanje osobnog života, a posebno s aspekta ravnoteže između ostvarivanja najboljeg interesa podnositelja i društvene zajednice.
Lišenje osobe poslovne sposobnosti, pa čak i djelomično, izuzetno je ozbiljna mjera koja bi trebala biti zadržana samo za iznimne okolnosti. Lišavanje osobe poslovne sposobnosti, bilo potpuno ili djelomično predstavlja miješanje države u osobni život pojedinca budući da osoba lišena poslovne sposobnosti u potpunosti gubi ili joj se ograničava mogućnost da svojim postupcima, izjavama i radnjama proizvodi pravne učinke. Bez poslovne sposobnosti pojedinac ne može samostalno i svojevoljno upravljati svojim životom stoga treba imati u vidu kako poslovna sposobnost predstavlja pravo na život u punom smislu. Imajući na umu važnost posljedica koje takve mjere imaju na osobni život pojedinca, Ustavni sud smatra kako je nužno da sudovi, nadležni rješavati takve slučajeve, pažljivo ispitaju sve relevantne čimbenike kako bi se osiguralo ispunjenje uvjeta iz članka 35. Ustava.
Čak i kad državna tijela utvrde, s potrebitim stupnjem sigurnosti, da osoba nije sposobna brinuti se o osobnim potrebama, pravima i interesima i kojoj je potrebna pomoć, skrb i nadzor, potpuno lišavanje poslovne sposobnosti trebalo bi biti primijenjeno kada se utvrdi da nijedna druga manje restriktivna mjera ne bi poslužila svrsi ili kad su druge manje restriktivne mjere neuspješno već pokušane (vidi presuda Ivinović protiv Hrvatske, 18. rujna 2014., br. zahtjeva 13006/13, § 44.).
13. Ustavni sud ocjenjuje da je sud, s obzirom na navedeno, prilikom preispitivanju prijedloga nadležnog centra za socijalnu skrb morao provesti test opravdanosti miješanja u podnositeljevo pravo na poštovanje prava na njegov osobni život. U tom je smislu, sud, osim što je utvrdio da je mjera lišavanja poslovne sposobnosti imala pravni temelj u Obiteljskom zakonu, morao u ovom konkretnom predmetu utvrditi ima li navedena mjera legitimni cilj i je li za tom mjerom postojala prijeka društvena potreba. Stoga je Ustavni sud proveo test opravdanosti u tom dijelu.
13.1. Zahtjev kojem je moralo biti udovoljeno u konkretnom slučaju je da lišavanje poslovne sposobnosti podnositelja služi postizanju legitimnog cilja. Legitiman je cilj u ovom slučaju zaštita podnositeljevih prava i njegove dobrobiti, ali i zaštita i dobrobit drugih osoba koje na neki način mogu biti povrijeđene njegovim radnjama ili propustima. Ostvarujući uvid u nalaz i mišljenje sudskog vještaka, Ustavni sud primjećuje kako on ne sadrži ništa o tome zašto se ta mjera predlaže, odnosno u njemu se ne navodi uzročno-posljedična veza koja bi konstituirala opravdanost mjere, što je uvjet propisan člankom 161. u vezi s člankom 159. Obiteljskog zakona. U konkretnom je slučaju sudski vještak smatrao kako bi radi zaštite podnositelja, trebalo podnositelja u potpunosti lišiti poslovne sposobnosti i postaviti mu skrbnika koji će u budućnosti trajno štiti njegova prava i interese, ali je dao i preporuku sudu o razmatranju mogućnosti eventualne odgode cijelog postupka dok ga sama obitelj zatraži. Međutim, nema naznaka da su sudovi razmatrali takvu mogućnost. Usprkos preporuci sudskog vještaka i činjenici da se posebna skrbnica na prvom ročištu izričito protivila samoj mjeri. Ustavni sud zaključuje kako ništa ne ukazuje da je podnositelj prije pokretanja postupka počinio neku posebnu štetu koja bi bila protiv njegovih interesa ili interesa drugih što bi zahtijevalo oduzimanje njegove poslovne sposobnosti.
13.2.