137 23.12.2015 Pravilnik o zdravstvenim pregledima vozača i kandidata za vozače
MINISTARSTVO ZDRAVLJA
2577
Na temelju članka 235. točke 1. Zakona o sigurnosti prometa na cestama (»Narodne novine«, broj 67/2008, 48/2010, 74/2011, 80/2013, 158/2013, 92/2014 i 64/2015) ministar zdravlja uz suglasnost ministra unutarnjih poslova donosi
PRAVILNIK
O ZDRAVSTVENIM PREGLEDIMA VOZAČA I KANDIDATA ZA VOZAČE
Članak 1.
Ovim Pravilnikom utvrđuju se uvjeti za obavljanje zdravstvenih pregleda, vrsta i opseg pregleda, način vođenja evidencije i medicinske dokumentacije, dokumentacije vezane uz psihologijsko testiranje, izdavanje uvjerenja i izvještavanja o zdravstvenoj sposobnosti vozača i kandidata za vozače.
Članak 2.
Ovim se Pravilnikom u pravni poredak Republike Hrvatske prenosi:
Direktiva 2006/126/EZ Europskog parlamenta i Vijeća od 20. prosinca 2006. godine o vozačkim dozvolama (preinačena) tekst značajan za EGP (SL L 403, 30. 12. 2006.).
Direktiva Komisije 2009/113/EZ od 25. kolovoza 2009. godine o izmjeni Direktive 2006/126/EZ Europskog parlamenta i Vijeća o vozačkim dozvolama (SL L 223, 26. 8. 2009.).
Direktiva 2014/85/EZ Europskog parlamenta i Vijeća оd 1. srpnja 2014. godine o izmjeni Direktive 2006/126/EZ o vozačkim dozvolama (preinačena) tekst značajan za EGP (SL L 194, 2. 7. 2014.).
Članak 3.
Vozači i kandidati za vozače svrstavaju se prema sadržaju i rokovima zdravstvenih pregleda u sljedeće skupine:
Prva skupina:
– vozači vozila kategorije: A, A1, A2, AM, B, BE, F i G.
Druga skupina:
– vozači vozila kategorije B koji koriste vozačke dozvole u profesionalne svrhe te vozači vozila kategorije: C, CE, C1, C1E, D, DE, D1, D1E i H.
Članak 4.
(1) Zdravstvene preglede vozača i kandidata za vozače za vozila kategorija iz članka 3. ovoga Pravilnika obavljaju zdravstvene ustanove i trgovačka društva koja obavljaju djelatnost medicine rada i specijalisti medicine rada/sporta u privatnoj praksi.
(2) Zdravstvene preglede vozača i kandidata za vozače za vozila F, G i AM kategorije iz članka 3. ovoga Pravilnika mogu obavljati i izabrani doktori opće/obiteljske medicine (u daljnjem tekstu: izabrani doktor).
(3) Za obavljanje zdravstvenih pregleda izabrani doktori iz stavka 2. ovoga članka obvezni su posjedovati posebnu opremu koja se sastoji od: spirometra, tablice za ispitivanje vida, Ishiara tablice, test-audiometra,
(4) Zdravstvene ustanove, trgovačka društva, privatne ordinacije medicine rada/sporta i ordinacije opće/obiteljske medicine obvezne su voditi evidenciju svih pregledanih vozača i kandidata za vozače.
(5) Zdravstvene ustanove, trgovačka društava, privatne ordinacije medicine rada/sporta i ordinacije opće/obiteljske medicine obvezne su čuvati medicinsku dokumentaciju sukladno posebnim propisima.
(6) Izgled i sadržaj Uvjerenja o zdravstvenoj sposobnosti za upravljanje vozilima (u daljnjem tekstu: Uvjerenje) utvrđeni su u Prilogu I. koji je otisnut uz ovaj Pravilnik i čini njegov sastavni dio.
(7) Uvjerenje iz stavka 6. ovoga članka može izdati specijalist medicine rada/sporta ili izabrani doktor.
(8) Zdravstvenu sposobnost vozača i kandidata za vozače koji nisu zadovoljni ocjenom zdravstvene ustanove u kojoj su pregledani te vozača i kandidata za vozače čija je zdravstvena sposobnost različito ocijenjena u jednoj ili više zdravstvenih ustanova, utvrđuje liječničkim pregledom drugostupanjsko zdravstveno povjerenstvo koje osniva ministar zdravlja (u daljnjem tekstu: ministar).
Članak 5.
Zdravstveni pregledi vozača i kandidata za vozače prve skupine sukladno ovom Pravilniku su:
1) zdravstveni pregled kandidata prije početka osposobljavanja za vozače,
2) redovni nadzorni zdravstveni pregled vozača u roku koji je pri zdravstvenom pregledu naveo specijalist medicine rada/sporta, izabrani doktor ili psiholog s tim da taj rok ne može biti kraći od 1 godine,
3) izvanredni nadzorni zdravstveni pregled vozača.
Članak 6.
(1) Zdravstveni pregled kandidata prije početka osposobljavanja za vozače određene kategorije vozila obavlja se radi izdavanja