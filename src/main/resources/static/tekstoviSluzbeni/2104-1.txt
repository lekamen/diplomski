 razumijevanja i poštovanja uklanjaju se bitne pretpostavke za radikalizaciju onih stavova koji potencijalno mogu voditi širenju i jačanju terorizma.
6. Republika Hrvatska drži da su mir i sigurnost, razvoj i ljudska prava međusobno povezani i podupirući. Pitanje suzbijanja terorizma također uključuje i rješavanje drugih globalnih problema: regionalne i svjetske krize, sukobi i okupacije, nestabilnosti koje uzrokuju tzv. slabe i propale države, široko nepoštovanje principa vladavine prava i standarda učinkovite zaštite ljudskih prava, te druga važna pitanja poput siromaštva, zaraznih bolesti, klimatskih promjena, slabe gospodarske razvijenosti, nepostojanja održivog razvoja, nerazvijenog školstva, itd.
7. Dodatno je terorizam povezan s drugim asimetričnim prijetnjama kao što su transnacionalni organizirani kriminal, proliferacija kemijskog, biološkog, radiološkog, nuklearnog oružja i supstanci, krijumčarenje oružja, opojnih droga, robe dvojne namjene i druge robe, krivotvorenje dokumenata, ilegalne migracije te trgovine ljudima. Terorizam je znatno evoluirao u svojoj pojavnosti, zlorabeći rast i razvoj novih tehnologija, te intenzivirani proces globalizacije, čime je znatno pojačao svoju destruktivnost i proširio područje djelovanja. U tom smislu, terorizam više ne predstavlja samo direktnu, već i ozbiljnu indirektnu prijetnju miru i sigurnosti.
8. Cilj Strategije jest osiguranje osnova – angažmanom i razvojem svih potrebnih nacionalnih resursa – za najvišu moguću razinu zaštite Republike Hrvatske od terorizma, te istovremeno pružanje najučinkovitijeg doprinosa međunarodnim protuterorističkim naporima kao ključnom dijelu i samog nacionalnog odgovora na terorizam. U tom smislu Republika Hrvatska podupire središnju koordinacijsku ulogu Ujedinjenih naroda u globalnim naporima za prevenciju i suzbijanje terorizma.
9. Republika Hrvatska prepoznaje potrebu za učinkovitim suzbijanjem ovog kompleksnog fenomena sveobuhvatnim, koordiniranim i konzistentnim pristupom. U tom smislu važan potencijal u prevenciji i suzbijanju terorizma imaju akademska zajednica, nevladine udruge, vjerske zajednice, privatni sektor i mediji s kojima je potrebno nastaviti razvijati i unaprjeđivati javno-privatno i socijalno partnerstvo.
II. OBILJEŽJA SUVREMENOG TERORIZMA KAO PRIJETNJE NACIONALNOJ I MEĐUNARODNOJ SIGURNOSTI
10. U svom odgovoru na globalnu prijetnju suvremenog terorizma, Republika Hrvatska polazi od njegovih temeljnih obilježja i odrednica:
a. terorizam predstavlja jednu od glavnih sigurnosnih prijetnji 21. stoljeća, koju karakterizira iznimna prilagodljivost novim okolnostima;
b. danas i u sagledivoj budućnosti, glavnu prijetnju predstavlja djelovanje globalnih fundamentalističkih terorističkih mreža i njihovih podružnica i ekstremističkih sljedbenika, te skupina sličnog usmjerenja;
c. novi pojavni oblici terorizma koji se ostvaruju kroz djelovanje stranih terorističkih boraca kao i radikaliziranih pojedinaca, odnosno terorista koji djeluju samostalno i neovisno, predstavljaju dodatne izazove za protuterorističke sustave razvijenih država;
c. terorizam pokazuje trend izazivanja što većeg broja žrtava, povećavanja straha javnosti od terorističkih posljedica, te što većeg razaranja materijalnih dobara;
d. terorizam cilja na nabavu i uporabu oružja i sredstava za masovno uništavanje, te robe vojne i dvojne namjene koja može biti uporabljena u terorističke svrhe;
e. teroristi koriste razrađenu logističku organiziranost, osobito u nabavi oružja, opreme i drugih sredstava;
f. teroristi razvijaju nove načine svoga financiranja, uključujući i otmicama radi otkupnina te koristeći se dodatno raznim paravanima i posrednicima;
g. zabrinjava sve veća zlouporaba komunikacijskih i informacijskih tehnologija, a osobito Interneta. Društvene mreže/mediji koriste se za komuniciranje i širenje terorističkih ideologija, radikalizaciju, privlačenje ekstremista, te širenje znanja i informacija o terorističkim metodama i tehnikama, kao i ostale kriminalne i logističke