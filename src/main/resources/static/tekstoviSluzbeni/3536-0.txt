32 13.04.2016 Odluka Ustavnog suda Republike Hrvatske broj: U-III-3794/2015 od 15. ožujka 2016.
USTAVNI SUD REPUBLIKE HRVATSKE
885
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Đorđe Korkut iz Gvozda, kojeg zastupa Slađana Čanković, odvjetnica u Zagrebu, na sjednici održanoj 15. ožujka 2016. donio je
ODLUKU
I. Ustavna tužba se usvaja.
II. Ukida se rješenje Vrhovnog suda Republike Hrvatske broj: Rev-x 1161/14-3 od 19. svibnja 2015.
III. Predmet se vraća Vrhovnom sudu Republike Hrvatske na ponovni postupak.
IV. Ova odluka objavit će se u »Narodnim novinama.«
Obrazloženje
I. POSTUPAK PRED USTAVNIM SUDOM
1. Pravodobnu i dopuštenu ustavnu tužbu podnio je Đorđe Korkut iz Gvozda (u daljnjem tekstu: podnositelj) kao pravni sljednik svoje majke pok. Marije Korkut (u daljnjem tekstu: prednica podnositelja).
2. Ustavna tužba podnesena je protiv rješenja Vrhovnog suda Republike Hrvatske broj: Rev-x 1161/14-3 od 19. svibnja 2015. (u daljnjem tekstu: osporeno rješenje).
Vrhovni sud Republike Hrvatske (u daljnjem tekstu: Vrhovni sud) odbacio je osporenim rješenjem reviziju prednice podnositelja kao nedopuštenu jer »tužiteljica u reviziji nije određeno naznačila pravno pitanje zbog kojeg je podnijela reviziju«.
Ta je revizija bila izjavljena na temelju članka 382. stavka 2. Zakona o parničnom postupku (»Narodne novine« broj 53/91., 91/92., 112/99., 88/01., 117/03., 88/05., 96/08., 123/08., 57/11.; u daljnjem tekstu: ZPP). U ovoj se odluci revizija iz članka 382. stavka 2. ZPP-a označava kolokvijalnim pravnim izrazom: izvanredna revizija.
3. Osporeno rješenje doneseno je u ponovljenom revizijskom postupku koji je Vrhovni sud proveo nakon odluke Ustavnog suda broj: U-III-1122/2013 od 4. studenoga 2014. (»Narodne novine« broj 149 od 16. prosinca 2014.).
Ustavni sud tom je odlukom ukinuo rješenje broj: Rev-1393/12-2 od 20. studenoga 2012. kojim je Vrhovni sud prvi put odbacio tu istu izvanrednu reviziju prednice podnositelja. Međutim, za razliku od razloga koji su navedeni u osporenom rješenju, odbacivanje izvanredne revizije u tom je prvotnom rješenju bilo obrazloženo s time da »pravno pitanje zbog kojeg je revizija izjavljena nije važno za osiguranje jedinstvene primjene prava i ravnopravnosti svih u njenoj primjeni«.
4. Podnositelj smatra da su mu osporenim rješenjem Vrhovnog suda povrijeđena prava zajamčena člankom 29. stavkom 1. i člankom 48. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), te člankom 6. stavkom 1. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak, 14/02. i 1/06., u daljnjem tekstu; Konvencija) i člankom 1. Protokola br. 1 uz Konvenciju.
II. ČINJENICE I OKOLNOSTI SLUČAJA TE PROVEDENI SUDSKI POSTUPCI
5. Činjenice i okolnosti konkretnog slučaja podrobno su obrazložene u odluci Ustavnog suda broj: U-III-1122/2013 od 4. studenoga 2014., pa se u ovoj odluci samo okvirno naznačuju.
U ovom je slučaju bila riječ o pravnoj stvari u kojoj se odlučivalo o isplati naknade zbog nemogućnosti prednice podnositelja da se koristi svojom kućom jer je nadležno državno tijelo predalo kuću na privremeno korištenje trećim osobama na temelju Zakona o privremenom preuzimanju i upravljanju određenom imovinom (»Narodne novine« broj 73/95., 7/96. i 100/97.).
Taj je parnični postupak bio dva puta ponavljan, prvi put na temelju rješenja Vrhovnog suda broj: Rev 1038/08-2 od 21. siječnja 2010., a drugi put na temelju odluke Ustavnog suda broj: U-III-2011/2011 od 12. srpnja 2011.
1) Rješenje Vrhovnog suda broj: Rev 1038/08-2 od 21. siječnja 2010. i sudski postupci koji su uslijedili nakon njegova donošenja
6. Rješenjem broj: Rev 1038/08-2 od 21. siječnja 2010. Vrhovni sud prihvatio je