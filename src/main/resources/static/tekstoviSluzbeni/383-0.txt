18 18.02.2015 Pravilnik o provedbi Uredbe (EU) br. 1007/2011 Europskog parlamenta i Vijeća o nazivima tekstilnih vlakana i povezanom označivanju i obilježavanju sirovinskog sastava tekstilnih proizvoda
MINISTARSTVO GOSPODARSTVA
384
Na temelju članka 4. Zakona o tehničkim zahtjevima za proizvode i ocjenjivanju sukladnosti (»Narodne novine«, br. 80/2013 i 14/2014), ministar gospodarstva donosi
PRAVILNIK
O PROVEDBI UREDBE (EU) BR. 1007/2011 EUROPSKOG PARLAMENTA I VIJEĆA O NAZIVIMA TEKSTILNIH VLAKANA I POVEZANOM OZNAČIVANJU I OBILJEŽAVANJU SIROVINSKOG SASTAVA TEKSTILNIH PROIZVODA
Usklađenost s pravnim aktima Europske unije
Članak 1.
Ovim se Pravilnikom utvrđuju nadležna tijela i njihove ovlasti za provedbu Uredbe (EU) br. 1007/2011. od 27. rujna 2011. o nazivima tekstilnih vlakana i povezanom označivanju i obilježavanju sirovinskog sastava tekstilnih proizvoda i o stavljanju izvan snage direktive Vijeća 73/44/EEZ te direktiva 96/73/EZ i 2008/121/EZ Europskog parlamenta i Vijeća (Tekst značajan za EGP) (SL L 272, 18. 10. 2011.) (u daljnjem tekstu: Uredba).
Nadležno tijelo
Članak 2.
Nadležno tijelo za provedbu Uredbe u Republici Hrvatskoj je središnje tijelo državne uprave nadležno za gospodarstvo.
Nadzor nad tržištem
Članak 3.
(1) Inspekcijski nadzor nad provedbom ove Uredbe u nadležnosti je središnjeg tijela državne uprave nadležnog za gospodarstvo.
(2) U provedbi inspekcijskog nadzora iz stavka 1. ovoga članka, nadležni inspektor ima ovlasti poduzeti mjere sukladno propisu kojim se uređuju tehnički zahtjevi za proizvode i prava i obveze gospodarskih subjekata koji iste proizvode stavljaju na tržište ili na raspolaganje na tržištu.
Stupanje na snagu
Članak 4.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 023-01/13-01/199
Urbroj: 526-03-01-02/1-15-09
Zagreb, 5. veljače 2015.
Ministar Ivan Vrdoljak, v. r.
