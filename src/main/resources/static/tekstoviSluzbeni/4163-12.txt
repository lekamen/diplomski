 II. izreke rješenja temelji se na članku 29. Ustavnog zakona.
B) PONOVNA POVREDA ČLANKA 8. KONVENCIJE
16. U dosadašnjem tijeku ustavnosudskog postupka utvrđeno je da je podnositelj tražio obnovu pravomoćno okončanog kaznenog postupka na temelju presude Dragojević protiv Hrvatske (2015.) u kojoj je utvrđena povreda članka 8. Konvencije.
Zbog toga se po naravi stvari i sukladno praksi ESLJP-a navedenoj u poglavlju V. obrazloženja ove odluke, u ovom ustavnosudskom postupku postavlja i pitanje je li podnositelju odbijanjem zahtjeva za obnovu postupka ponovno povrijeđeno pravo zajamčeno člankom 8. Konvencije, koji u mjerodavnom dijelu glasi:
»Članak 8.
1. Svatko ima pravo na poštovanje svoga privatnog i obiteljskog života ... i dopisivanja.
2. Javna vlast se neće miješati u ostvarivanje tog prava, osim u skladu sa zakonom i ako je u demokratskom društvu nužno radi interesa državne sigurnosti, javnog reda i mira, ... te radi sprječavanja nereda ili zločina, radi zaštite zdravlja ili morala ili radi zaštite prava i sloboda drugih.«
Ukoliko bi Ustavni sud utvrdio da je odbijanje zahtjeva za obnovu postupka bilo arbitrarno ili previše formalističko, morao bi usvojiti ustavnu tužbu i naložiti provedbu novog postupka radi izvršenja presude ESLJP-a. To bi značilo da povreda nekog materijalnog konvencijskog prava koju je prethodno utvrdio ESLJP i dalje postoji jer nadležni sud nije ispunio svoju pozitivnu obvezu u izvršenju presuda ESLJP-a, to jest nije podnositelju osigurao obnovu/ponavljanje postupka u kojem bi se utvrđena povreda materijalnog prava mogla ispraviti.
17. Ustavni sud utvrđuje da je ovaj predmet povezan s postupkom izvršenja presuda ESLJP-a Dragojević protiv Hrvatske (2015.). Za razliku od predmeta broj: U-III-334/2013 u kome se pitanje oko kojega je nastao spor iscrpljivalo isključivo u načinu na koji su nadležni domaći sudovi protumačili i primijenili domaće pravo vezano uz rok za podnošenje zahtjeva za izmjenu kaznene presude, u ovom predmetu riječ o slučaju u kome su sudovi meritorno razmotrili zahtjev podnositelja za izmjenu kaznene presude na temelju presude ESLJP-a, te taj zahtjev odbili.
18. Prvostupanjski je sud, obrazlažući svoje utvrđenje o neosnovanosti podnesenog zahtjeva, utvrdio da se pravomoćna presuda kojom je podnositelj proglašen krivim zbog počinjenja kaznenih djela iz članka 173. stavka 2. i članka 279. stavka 1. KZ-a, ne temelji samo na dokazima koji su pribavljeni uporabom tajnih prislušnih uređaja, već i na iskazima svjedoka i drugih suoptuženika te činjenicama proizašlim iz pregledanih isprava.
18.1. Vrhovni sud je, osim toga, utvrdio da presuda ESLJP-a u predmetu Dragojević protiv Hrvatske predstavlja novi dokaz u smislu članka 501. stavka 1. točke 3. ZKP-a/08, no taj novi dokaz nije prikladan da dovede do obnove kaznenog postupka. Naime, u tom predmetu je »utvrđeno da je u postupku čija se obnova sada traži došlo do povrede članka 8. Konvencije, jer, kako se to navodi u presudi Europskog suda za ljudska prava, postupak za nalaganje i nadziranje provođenja mjera prisluškivanja osuđenikovog telefona nije bio u potpunosti u skladu s pretpostavkama zakonitosti niti je na odgovarajući način ograničio miješanje u pravo podnositelja na poštivanje njegovog privatnog života i dopisivanja na ono što je bilo ‘nužno u demokratskom društvu’. Međutim, protivno žalbenim tvrdnjama, navedeno još uvijek ne znači da se radi o nezakonitim dokazima, a što se ne utvrđuje niti predmetnom presudom, pa se onda niti dokazi proizašli iz tih dokaza ne mogu smatrati nezakonitima«, zaključuje Vrhovni sud.
19. Ustavni sud primjećuje da ESLJP u predmetu Dragojević protiv Hrvatske nije odredio obnovu kaznenog postupka (kao pojedinačnu mjeru za izvršenje presude ESLJP-a) zbog utvrđene povrede članka 8. Konvencije već je podnositelju odredio pravično obeštećenje koje je dužna isplatiti Republika Hrvatska.
ESLJP u tom predmetu nije utvrdio povredu članka 6. Konvencije utvrdivši da se kaznena osuda temelji ne samo na dokazima koji