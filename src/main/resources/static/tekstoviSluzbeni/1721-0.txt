87 07.08.2015 Pravilnik o izmjeni i dopuni Pravilnika o postupku i načinu korištenja prava na porez po tonaži broda
MINISTARSTVO POMORSTVA, PROMETA I INFRASTRUKTURE
1722
Na temelju članka 65. Zakona o izmjenama i dopunama Pomorskog zakonika (»Narodne novine« broj 61/11) u svezi s člankom 429.b stavak 5. Pomorskog zakonika (»Narodne novine« broj 181/04, 76/07, 146/08, 61/11, 56/13 i 26/15) ministar pomorstva, prometa i infrastrukture uz suglasnost ministra financija donosi
PRAVILNIK
O IZMJENI I DOPUNAMA PRAVILNIKA O POSTUPKU I NAČINU KORIŠTENJA PRAVA NA POREZ PO TONAŽI BRODA
Članak 1.
U članku 3. Pravilnika o postupku i načinu korištenja prava na porez po tonaži broda (»Narodne novine« broj 90/13) iza stavka 3. dodaju se stavci 4. i 5. koji glase:
»(4) Udio brodova koji su dani trećim osobama u zakup bez posade ne smije prijeći 20% ukupne neto-tonaže u floti brodova pojedinog poreznog obveznika koja sudjeluje u obračunu poreza po tonaži broda.
(5) Brodovi iz stavka 4. ovog članka dani trećim osobama u zakup bez posade mogu sudjelovati u sustavu poreza po tonaži broda samo ako su dani u zakup zbog privremenog viška kapaciteta obveznika poreza po tonaži u neprekinutom trajanju od najdulje tri godine, te ako nisu nabavljeni isključivo radi davanja trećim osobama u zakup i prihodovanja zakupnine.«
Članak 2.
U članku 6. stavku 1. riječi »15 dana« zamjenjuju se riječima »30 dana od nastanka«.
Članak 3.
Iza članka 6. dodaje se članak 6.a koji glasi:
»Izjava o sudjelovanju u sustavu
Članak 6.a
Porezni obveznik poreza po tonaži broda dužan je najkasnije dva mjeseca nakon isteka kalendarske godine u kojoj je sudjelovao u sustavu poreza po tonaži broda dostaviti Ministarstvu Izjavu o sudjelovanju u sustavu poreza po tonaži u protekloj godini i tablični prikaz podataka iz Priloga IV. ovom Pravilniku.«
Članak 4.
U članku 10. stavku 1. iza riječi: »broda«, dodaju se riječi: »ili na vlastiti zahtjev prestane biti obveznik poreza po tonaži«.
Članak 5.
Iza priloga III. dodaje se prilog IV. koji glasi:
»PRILOG IV.
IZJAVA O SUDJELOVANJU U SUSTAVU POREZA PO TONAŽI
Sukladno članku 6.a Pravilnika o postupku i načinu korištenja prava na porez po tonaži broda dostavljam podatke o sudjelovanju poreznog obveznika__________u sustavu poreza po tonaži broda u razdoblju od _______ do _________ kao što je navedeno u sljedećem tabličnom prikazu podataka:
Ime broda IMO broj Državna pripadnost Vrsta broda Neto tonaža Pomorsko plovidbeni poslovi* Pomoćni poslovi** Datum stjecanja broda Datum prodaje broda
Svojim potpisom na ovoj Izjavi pod punom materijalnom i kaznenom odgovornošću potvrđujem da su podaci navedeni u ovoj Izjavi točni i da obuhvaćaju sve brodove poreznog obveznika ____________________ i svih povezanih brodovlasničkih trgovačkih društava koji ispunjavaju uvjete propisane za sudjelovanje u sustavu poreza po tonaži.
Datum i mjesto sastavljanja: _______________
Potpis i pečat ovlaštene osobe brodara: _________________
* Potrebno navesti pomorsko plovidbene poslove osim pomoćnik poslova kako su definirani člankom 429. stavkom 2. točkom 2. Pomorskog zakonika, kao i vremenska razdoblja njihovog obavljanja pojedinim brodom.
** Potrebno navesti pomoćnik poslova kako su definirani člankom 429. stavkom 2. točkom 2. Pomorskog zakonika, kao i vremenska razdoblja njihovog obavljanja pojedinim brodom«
Članak 6.
Ovaj Pravilnik stupa na snagu prvoga dana od dana objave u »Narodnim novinama«.
Klasa: 011-01/15-02/79 Urbroj: 530-03-2-15-1 Zagreb, 28. srpnja 2015.
Ministar dr. sc. Siniša Hajdaš Dončić, v. r.
