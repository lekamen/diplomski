 dio članka 6. stavka 1. Konvencije glasi:
»Članak 6.
Pravo na pošteno suđenje
... u slučaju podizanja optužnice za kazneno djelo protiv njega svatko ima pravo da ... sud pravično ... ispita njegov slučaj. ...«
1.1. Prigovori podnositelja
42. Prigovori podnositelja koji se odnose na navodnu povredu prava na obrazloženu sudsku odluku polaze od njegovog preispitivanja ocjene suda o samoskrivljenoj smanjenoj ubrojivosti u vrijeme počinjenja djela. Podnositelj, naime, smatra da sudovi nisu dali razloge o »odlučnoj činjenici«, a to je po njegovom mišljenju odgovor na pitanje je li tempore criminis na njegovoj strani postojao neki razlog za redukciju ubrojivosti koji mu se ne može pripisati u krivnju. Po njegovom mišljenju, to je posljedično dovelo do toga da mu je izrečena previsoka kazna, pri čemu prvostupanjski i drugostupanjski sud nisu prilikom odmjeravanja kazne uzeli u obzir sve olakotne okolnosti, dok trećestupanjski sud nije na dostatan način obrazložio zbog čega potvrđuje odluku o kazni.
43. Glavnina podnositeljevih prigovora odnosi se na utvrđenje sudova da je do smanjene ubrojivosti tempore criminis došlo samoskrivljeno te u tom smislu osporava nalaz i mišljenje vještaka psihijatra navodeći da je isti nepotpun i nejasan. U ustavnoj tužbi je navedeno:
»Ako se uzme u obzir da je vještak utvrdio da kod podnositelja postoji specifična patološka struktura ličnosti tj. poremećaj ličnosti disocijalnog tipa koju između ostalog karakterizira 'niska tolerancija na frustracije što rezultira na agresivnost i sklonost nasilju' onda je nerazumljivo da vještak uopće nije ocijenio kakav je učinak napad koji se na njega dogodio imao na aktiviranje agresivnog ponašanja.
Upravo jer vještak navedeno nije uzeo u obzir niti je u tom pogledu dao svoje obrazloženje podnositelj ustavne tužbe smatra da se ne može kao pravilno prihvatiti mišljenje vještaka u kojem navodi da je redukcija ubrojivosti u znatnoj mjeri posljedica konzumacije alkohola.
Naime, vještak navodi da se ne bi odlučio za takvu redukciju ubrojivosti pod pretpostavkom da je podnositelj bio trijezan.
Međutim, vještak se nije očitovao da li bi otkočenje njegovog agresivnog ponašanja nastupilo kao posljedica napada na njega uzimajući naročito strukturu njegove ličnosti i ostale okolnosti neovisno o utjecaju alkohola.
Podnositelj ustavne tužbe smatra da je to u postupku bilo neophodno utvrditi obzirom da su te činjenice izvan njegove krivnje i kao takve od važnosti za ocjenu o samoskrivljenosti smanjene ubrojivosti.
Kako te činjenice nisu utvrđene prvostupanjski sud pogrešno zaključuje (što Vrhovni sud Republike Hrvatske potvrđuje) kako je do smanjene ubrojivosti došlo samoskrivljeno konzumacijom alkohola i lijekova.
I u odnosu na konzumaciju lijekova za istaknuti je da lijek lidokain koji je pronađen u krvi podnositelja isti nije konzumirao već mu je lijek dat prilikom medicinskog zahvata s ciljem otklanjanja bolova, a kako navedeni lijek nije lijek za stabilizaciju psihičkog stanja, već lijek za otklanjanje bolova, podnositelj nije ni mogao znati da i takav lijek može negativno utjecati na psihofizičke sposobnosti.
Upravo jer podnositelj nije samoinicijativno uzimao navedeni lijek niti je znao za njegov negativni utjecaj na psihičku sposobnost, isti smatra da mu se ni ta činjenica nije mogla pripisati u krivnju prilikom ocjene o samoskrivljenosti.«
44. Nadalje, podnositelj smatra da su mu izrečene previsoke pojedinačne zatvorske kazne i, u konačnici, previsoka jedinstvena kazna dugotrajnog zatvora, jer sudovi nisu uzeli u obzir sve olakotne okolnosti te su u tom dijelu, po njegovom mišljenju, obrazloženja presuda manjkava. Te tvrdnje podnositelj je obrazložio navodeći:
»Konkretno, a ukoliko bi čak i bilo pravilno utvrđeno da je smanjena ubrojivost samoskrivljena, ostaje u potpunosti neutvrđeno postoji li tempore criminis redukcija ubrojivosti na strani podnositelja koja mu se ne bi mogla pripisati u krivnju odnosno za koju se ne bi mogao formirati zaključak o samoskrivljenosti, jer