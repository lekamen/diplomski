 stanovanja u zajedničkom domaćinstvu da bi osoba imala pravo nastaviti korištenje stana. Navođenje podnositeljevog imena u pojedinim aktima prvostupanjsko je tijelo smatralo nerazumljivim, jer je ocijenilo da je nesporno utvrđeno kako podnositelj nije bio vlasnik nekretnine, već je to mogla biti samo treća osoba kojoj je onda i dodijeljen sporni stan. Ustavni sud je u toj odluci zauzeo sljedeća načelna pravna stajališta:
»6. ... Je li riječ o neznanju ili o nekim drugim razlozima dodjele stana dvjema osobama u zakonodavnom poretku u kojem je bilo dopušteno stan dodijeliti samo jednoj osobi Ustavni sud ne smatra ustavnopravno relevantnim. Za Ustavni sud je ustavnopravno relevantna isključivo činjenica da pogreške nadležnih tijela ne smiju ići na štetu građana. To stajalište zauzima i Europski sud za ljudska prava, koji je u presudi Gashi protiv Hrvatske od 17. prosinca 2007. godine istaknuo sljedeće:
‘40. Sud smatra da bi greške ili propusti državnih tijela trebale ići u korist pogođenih osoba, osobito ako se time ne dovodi u pitanje kakav drugi suprotstavljeni privatni interes. Drugim riječima, rizik svake greške što ju napravi državno tijelo trebala bi snositi država, a propusti se ne smiju ispravljati na štetu dotičnoga građanina (...)’
Ustavni sud stoga utvrđuje da unatoč smetnjama za postojanje stanarskog prava više osoba na jednom stanu (članak 54. stavak 1. ZSO-a), odnosno smetnjama za sustanarstvo (članak 131. stavci 2. i 3. ZSO-a), eventualne nepravilnosti u radu upravnih tijela prilikom dodjele stana u D., odnosno dodjele stanarskog prava dvjema privatnim osobama (M. K. i podnositelju) na tom stanu, ne mogu ići na štetu jedne od njih (u konkretnom slučaju, podnositelja).
Ustavni sud naglašava činjenicu da se u ovom slučaju priznavanjem podnositelju prava na sporni stan ne dovodi u pitanje nikakav drugi privatni interes, budući da su kako izvorni davatelj na korištenje stana u D. (Zavod za izgradnju grada) tako i predlagatelj u upravnom postupku radi iseljenja (Grad Zagreb) javnopravna tijela, odnosno da je u ovom slučaju suprotstavljena stranka M. K. preminula.
Upravni sud Republike Hrvatske bi u ponovljenom postupku morao uzeti u obzir navedene činjenice i pravna stajališta Ustavnog suda te predmet razmotriti u svjetlu temeljnog ustavnog načela pravne sigurnosti i s njim povezanog načela zaštite legitimnih očekivanja stranaka u postupcima u kojima se odlučuje o njihovim pravima i obvezama.
Sukladno navedenom, u konkretnom slučaju podnositelju nije bila zajamčena djelotvorna sudska kontrola zakonitosti pojedinačnih akata upravnih vlasti i tijela s javnim ovlastima, propisana člankom 19. stavkom 2. Ustava, s posljedicom da bi mu osporenom presudom – kad ne bi bila ukinuta – moglo biti povrijeđeno i ustavno pravo vlasništva zajamčeno člankom 48. stavkom 1. Ustava zbog neotklanjanja od strane Upravnog suda Republike Hrvatske svake sumnje u postojanje ili nepostojanje prava podnositelja na spornom stanu.«
85. Kad je riječ o predmetu koji se razmatra u ovom ustavnosudskom postupku, Ustavni sud utvrđuje da u prvotnom upravnom postupku (u kojem je doneseno rješenje o povratu/1998) privatnim vlasničkim interesima podnositeljica na poslovnim prostorima u spornom suvlasničkom dijelu/O.Ž. nije bio suprotstavljen vlasnički interes nijedne druge privatne osobe. Na temelju članka 77. Zakona o naknadi, umjesto podnositeljica vlasnik spornog suvlasničkog dijela/O.Ž. mogla je postati samo Republika Hrvatska. Taj zakonski članak glasi:
»Članak 77.
Republika Hrvatska stječe pravo vlasništva na imovini koja je predmet naknade na temelju odredaba ovoga Zakona glede kojih zahtjev za naknadu nije podnesen ili je pravomoćno odbijen, ako zakonom nije drukčije propisano.«
86. Međutim, jedan od posebnih i specifičnih aspekata ovog slučaja očituje se u tome što su nakon donošenja pravomoćnog rješenja o povratu/1998, a prije pokretanja obnovljenog upravnog postupka, podnositelji prodali tri (3) vraćena poslovna prostora trećim osobama, koje su