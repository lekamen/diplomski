25 23.03.2016 Odluka Ustavnog suda Republike Hrvatske broj: U-III-5989/2013 od 9. veljače 2016.
USTAVNI SUD REPUBLIKE HRVATSKE
771
Ustavni sud Republike Hrvatske, u sastavu Jasna Omejec, predsjednica, te suci Mato Arlović, Marko Babić, Snježana Bagić, Slavica Banić, Mario Jelušić, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenula Vedrana Martinčić Kršul iz Rijeke, koju zastupa zajednički odvjetnički ured Vanja Peh i Jelena Batarelo iz Zagreba, na sjednici održanoj 9. veljače 2016. donio je
ODLUKU
I. Ustavna tužba se usvaja.
II. Ukidaju se:
– presuda Upravnog suda u Rijeci broj: 1 UsI-1405/12-6 od 28. listopada 2013.
– rješenje Hrvatskog zavoda za zdravstveno osiguranje, Direkcije Zagreb, klasa: UP/II-502-06/12-05/156, urbroj: 338-01-21-12-2 od 3. rujna 2012.
– rješenje Hrvatskog zavoda za zdravstveno osiguranje, Područnog ureda u Rijeci, klasa: UP/I-502-06/12-01/979, urbroj: 338-08-14-12-2 od 11. lipnja 2012.
III. Predmet se vraća Hrvatskom zavodu za zdravstveno osiguranje, Područnom uredu u Rijeci, na ponovni postupak.
IV. Nadležna tijela dužna su postupati u ovom predmetu u skladu s utvrđenjima Ustavnog suda navedenima u točki 48. obrazloženja ove odluke.
V. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Vedrana Martinčić Kršul iz Rijeke (u daljnjem tekstu: podnositeljica), koju u postupku pred Ustavnim sudom zastupaju odvjetnici iz zajedničkog odvjetničkog ureda Vanja Peh i Jelena Batarelo iz Zagreba, podnijela je ustavnu tužbu zbog povreda ustavnih prava navedenih u točkama 3. i 23. obrazloženja ove odluke. Povrede su prema njezinim tvrdnjama učinjene:
– presudom Upravnog suda u Rijeci broj: 1 UsI-1405/12-6 od 28. listopada 2013. (u daljnjem tekstu: osporena presuda);
– rješenjem Hrvatskog zavoda za zdravstveno osiguranje, Direkcije Zagreb, klasa: UP/II-502-06/12-05/156, urbroj: 338-01-21-12-2 od 3. rujna 2012. (u daljnjem tekstu: osporeno drugostupanjsko rješenje HZZO/Zagreb);
– rješenjem Hrvatskog zavoda za zdravstveno osiguranje, Područnog ureda u Rijeci, klasa: UP/I-502-06/12-01/979, urbroj: 338-08-14-12-2 od 11. lipnja 2012. (u daljnjem tekstu: osporeno prvostupanjsko rješenje HZZO/Rijeka).
2. Osporenim prvostupanjskim rješenjem HZZO/Rijeka podnositeljici je retroaktivno obustavljena isplata naknade plaće za vrijeme korištenja prava na dopust radi njege djeteta s težim smetnjama u razvoju (u daljnjem tekstu: naknada plaće za vrijeme njege djeteta). Obustavljanje isplate 18 mjeseci unatrag uslijedilo je nakon retroaktivno utvrđenog prestanka obrta poslodavca kod kojega je podnositeljica imala zasnovan radni odnos, radi njegova odlaska u invalidsku mirovinu.
3. Podnositeljica je u ustavnoj tužbi istaknula povrede svojih ustavnih prava zajamčenih člankom 14. stavkom 2. u vezi s člankom 48. stavkom 1., te člancima 19. stavkom 2., 62. i 89. stavkom 5. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
4. Na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), Ustavni sud je za potrebe ustavnosudskog postupka zatražio i zaprimio spis Upravnog suda u Rijeci broj: 1 UsI-1405/12.
II. ČINJENICE I OKOLNOSTI SLUČAJA, PROVEDENI POSTUPCI I OSPORENI POJEDINAČNI AKTI
1) Status podnositeljičinog poslodavca-obrtnika
5. Privremenim rješenjem Hrvatskog zavoda za mirovinsko osiguranje, Područne službe u Rijeci (u daljnjem tekstu: HZMO/Rijeka) broj 7781 od 12. listopada 2010. priznato je podnositeljičinom poslodavcu-obrtniku (osiguraniku koji je primao naknadu plaće za vrijeme bolovanja prema propisima o zdravstvenom osiguranju) pravo na invalidsku mirovinu zbog profesionalne nesposobnosti za rad. To je privremeno rješenje postalo pravomoćno 4. studenoga 2010.
6. Podnositeljičin poslodavac je radi ostvarivanja prava na invalidsku mirovinu odjavio obrt 10.