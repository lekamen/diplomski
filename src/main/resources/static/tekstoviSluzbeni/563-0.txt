26 09.03.2015 Pravilnik o izmjenama i dopunama Pravilnika o uvjetima za nuđenje udjela AIF-a s povrtnom ponudom
HRVATSKA AGENCIJA ZA NADZOR FINANCIJSKIH USLUGA
564
Na temelju članka 189. stavka 3. i članka 190. stavka 3. i 4. Zakona o alternativnim investicijskim fondovima (»Narodne novine«, broj 16/2013 i 143/2014) Hrvatska agencija za nadzor financijskih usluga (dalje: Agencija) na sjednici Upravnog vijeća održanoj 27. veljače 2015. godine donijela je
PRAVILNIK
O IZMJENAMA I DOPUNAMA PRAVILNIKA O UVJETIMA ZA NUĐENJE UDJELA AIF-a S PRIVATNOM PONUDOM
Članak 1.
(Članak 2. Pravilnika)
>U Pravilniku o uvjetima za nuđenje udjela AIF-a s privatnom ponudom (»Narodne novine«, broj 160/2013; Pravilnik), u članku 2. mijenja se stavak 2. tako da isti glasi:
»(2) Prije potpisivanja ugovora iz stavka 1. ovoga članka UAIF je dužan primjenom dužne pažnje:
1. utvrditi da je pravna osoba iz stavka 1. ovoga članka kadrovski i organizacijski osposobljena za nuđenje udjela AIF-a s privatnom ponudom,
2. utvrditi da pravna osoba iz stavka 1. ovoga članka ima potrebne resurse za pravilno, kvalitetno i učinkovito obavljanje poslova nuđenja udjela AIF-a s privatnom ponudom,
3. utvrditi da zaposlenici odnosno radnici pravne osobe iz stavka 1. ovoga članka koji će obavljati poslove nuđenja udjela AIF-a s privatnom ponudom ispunjavaju uvjete propisane člankom 3. ovoga pravilnika.«
Članak 2.
(Članak 3. Pravilnika)
(1) U naslovu iznad članka 3. iza riječi zadovoljavati dodaje se riječ »fizičke«.
(2) U članku 3. stavku 1. i stavku 2., iza riječi »radnik« dodaje se »odnosno zaposlenik«.
(3) U istom članku stavku 1. mijenja se točka 3. te ista glasi:
»3. nije pravomoćno osuđena niti je pokrenuta istraga ili potvrđena optužnica za kaznena djela protiv gospodarstva propisana u glavi XXIV. Kaznenog zakona (»Narodne novine« broj 125/11 i 144/12) te kaznena djela koja su u pravnom kontinuitetu s prethodno navedenim kaznenim djelima, a za stranu osobu da ista nije pravomoćno osuđena niti je pokrenuta istraga ili potvrđena optužnica za kaznena djela koja po svom opisu i posljedicama odgovaraju navedenim kaznenim djelima (dokazuje se uvjerenjem o nekažnjavanju izdanim od nadležnog tijela Republike Hrvatske, a strani državljani uvjerenjem nadležnog tijela zemlje čiji su državljani, ovjerenom kao pod točkom 2. ovoga stavka).«
Članak 3.
(Članak 4. Pravilnika)
Članak 4. mijenja se i glasi:
»(1) UAIF je dužan jednom godišnje, do kraja siječnja tekuće godine, Agenciji dostaviti popis pravnih osoba iz članka 2. stavka 1. ovoga pravilnika, sa stanjem na dan 31. prosinca prethodne godine.
(2) Popis iz stavka 1. ovoga članka mora sadržavati podatke o tvrtki i sjedištu pravne osobe iz članka 2. stavka 1. ovoga pravilnika, datum sklapanja ugovora i naznaku jednog ili više AIF-a s privatnom ponudom čiji će se udjeli nuditi temeljem predmetnog ugovora.
(3) Pravna osoba iz članka 2. stavka 1. ovoga pravilnika dužna je voditi i redovito ažurirati evidenciju radnika odnosno zaposlenika koji obavljaju poslove nuđenja udjela AIF-a s privatnom ponudom, koju je će evidenciju na zahtjev dostaviti UAIF-u, a UAIF je istu dužan na zahtjev dostaviti Agenciji.«
Članak 4.
(Članak 5. Pravilnika)
U članku 5. stavku 2. i stavku 3., iza riječi »radnik« dodaje se »odnosno zaposlenik«.
Članak 5.
(Članak 6. Pravilnika)
U članku 6. brišu se riječi »prvog dana« te se iza riječi »stupa na snagu« dodaje »u roku od osam dana«.
Klasa: 011-02/13-04/75
Urbroj: 326-01-440-15-2
Zagreb, 27. veljače 2015.
Predsjednik Upravnog vijeća Petar-Pierre Matek, v. r.
