 trajanja, posebno ispitati faktične okolnosti vezane uz duljinu već izdržane kazne podnositelja Glavaša u odnosu prema duljini izdržanih kazni podnositelja iz točke 437., uzimajući u obzir i visoki stupanj vjerojatnosti da bi podnositelj od sredine ožujka 2015. bio pred uvjetnim otpustom.
37.1. Kada se govori o faktičnim okolnostima vezanima uz duljinu izdržanih kazni podnositelja iz točke 437., »stvarnost situacije« nedvojbeno nalaže da se ima u vidu ne samo to što su svima njima izrečeni uvjetni otpusti prije no što su izdržali kazne zatvora na koje su bili osuđeni, nego i to što su svi oni izvršavali kazne zatvora u trajanju koje im je određeno ukinutom presudom Vrhovnog suda broj: Kž-84/10-8 od 2. lipnja 2010., a ne nepravomoćnom prvostupanjskom presudom Županijskog suda u Zagrebu broj: X-K-rz-1/07 od 8. svibnja 2009.
Naime, presudom Županijskog suda u Zagrebu broj: X-K-rz-1/07 od 8. svibnja 2009., na temelju koje je podnositelju Glavašu određen istražni zatvor po osnovi iz članka 123. stavka 2. ZKP-a/08, i svih petero podnositelja iz točke 437., isto kao i podnositelj Glavaš, bili su osuđeni na kazne zatvora od pet godina ili teže kazne. Svima njima je, isto kao i podnositelju Glavašu, presudom Vrhovnog suda broj: Kž-84/10-8 od 2. lipnja 2010. kazna zatvora smanjena, pri čemu su dvoje među njima, isto kao i podnositelj Glavaš, i dalje ostali osuđeni na kazne zatvora od pet godina ili teže kazne. Svi su oni, isto kao i podnositelj Glavaš, izdržali više od polovine kazne zatvora koja im je bila određena prvostupanjskom presudom, odnosno više od 2/3 kazne zatvora koja im je bila određena (ukinutom) drugostupanjskom presudom, osim jednog podnositelja iz točke 437., kojemu je uvjetni otpust bio određen i prije no što je izdržao 2/3 pravomoćno mu dosuđene kazne (v. točke 49. i 50. obrazloženja odluke Ustavnog suda broj: U-III-4150/2010 i dr. od 12. siječnja 2015.).
37.2. Vrhovni sud u osporenom rješenju te činjenice nije uzeo u obzir, jer u vrijeme donošenja osporenog rješenja još nisu postojale okolnosti vezane uz uvjetni otpust koje bi mogle dovesti podnositelja Glavaša u usporedivu situaciju s podnositeljima iz točke 437. Drugim riječima, za ocjenu o potrebi daljnjeg trajanja istražnog zatvora protiv podnositelja, odnosno za određivanje potrebne duljine njegova daljnjeg trajanja, te se činjenice mogu smatrati »svježim argumentima« (fresh arguments) u značenju koje im daje ESLJP u svojoj praksi (v., primjerice, predmet K. i T. protiv Finske, presuda, veliko vijeće, 12. srpnja 2001., zahtjev br. 25702/94, § 147.).
38. S obzirom da je Vrhovni sud prilikom predstojeće ocjene o potrebi daljnjeg trajanja istražnog zatvora protiv podnositelja, odnosno pri određivanju potrebne duljine njegova daljnjeg trajanja, obvezan prethodne činjenice uzeti u obzir u skladu sa zahtjevima konvencijskog prava, Ustavni sud se u ovom postupku ograničava samo na razmatranje dijela osporenog rješenja u kojem se Vrhovni sud bavio tvrdnjama o diskriminaciji podnositelja, a koji glasi:
»Konačno, u odnosu na zaključak prvostupanjskog suda o diskriminatornosti prijedloga državnog odvjetnika za određivanjem istražnog zatvora samo protiv optuženog Branimira Glavaša, a ne i protiv ostalih optuženika u ovom kaznenom predmetu, žalitelj s pravom ukazuje na činjenicu da se ni jedan od ostalih suoptuženika u trenutku donošenja Odluke Ustavnog suda Republike Hrvatske nije nalazio na izdržavanju kazne zatvora. To proizlazi, kako iz stanja spisa predmeta, tako i iz činjenice da prvostupanjski sud u odnosu na te ostale optuženike koji su kazne zatvora na koje su bih osuđeni izvršavali u Republici Hrvatskoj nije imao potrebu donositi odluku o prekidu izvršavanja kazne zatvora iako je presuda po kojoj su se nalazili na izvršavanju kazne zatvora izgubila svojstvo pravomoćnosti. Upravo stoga bi određivanje istražnog zatvora i protiv njih bilo u suprotnosti s ranije izloženim načelom razmjernosti, ograničenjem kaznenopravne represije te nedopuštanju da se istražni zatvor 