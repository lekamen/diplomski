96 21.10.2016 Odluka o izmjenama i dopunama Odluke o procjeni primjerenosti predsjednika uprave, člana uprave, člana nadzornog odbora i nositelja ključne funkcije u kreditnoj instituciji
HRVATSKA NARODNA BANKA
2074
Na temelju članka 38. stavka 3., članka 45. stavka 5., članka 50. stavka 6. i članka 54. stavka 4. Zakona o kreditnim institucijama (»Narodne novine«, br. 159/2013., 19/2015. i 102/2015.) i članka 43. stavka 2. točke 9. Zakona o Hrvatskoj narodnoj banci (»Narodne novine«, br. 75/2008. i 54/2013.) guverner Hrvatske narodne banke donosi
ODLUKU
O IZMJENAMA I DOPUNAMA ODLUKE O PROCJENI PRIMJERENOSTI PREDSJEDNIKA UPRAVE, ČLANA UPRAVE, ČLANA NADZORNOG ODBORA I NOSITELJA KLJUČNE FUNKCIJE U KREDITNOJ INSTITUCIJI
Članak 1.
U Odluci o procjeni primjerenosti predsjednika uprave, člana uprave, člana nadzornog odbora i nositelja ključne funkcije u kreditnoj instituciji (»Narodne novine«, br. 14/2014.) članak 5. stavak 2. briše se.
Dosadašnji stavci 3., 4., 5. i 6. postaju stavci 2., 3., 4. i 5.
Članak 2.
U članku 8. stavku 1. u uvodnoj rečenici riječi »u poslovima nadzora« brišu se.
U stavku 1. točka 9. mijenja se i glasi:
»9) dugogodišnje iskustvo u rukovođenju financijskim poslovima u velikim poduzetnicima određenima računovodstvenim propisima.«
Članak 3.
Iza članka 8. dodaje se članak 8.a, koji glasi:
»Članak 8.a
Iznimno od članka 5. stavka 1. i članka 8. stavka 1. ove Odluke, ako nadzorni odbor kreditne institucije ima pet ili više članova, jedan član nadzornog odbora kreditne institucije ne mora imati završen diplomski studij i/ili iskustvo iz članka 8. stavaka 1. i 2. ove Odluke, ako ispunjava ostale uvjete iz članka 45. stavka 1. točke 2. Zakona o kreditnim institucijama.«
Članak 4.
U članku 9. iza stavka 2. dodaje se novi stavak 3., koji glasi:
»(3) Iznimno od točke 2. stavka 1. ovoga članka ne smatra se da postoji sukob interesa ako kreditna institucija na zadovoljavajući način obrazloži određene okolnosti koje isključuju njegovo postojanje.«
Dosadašnji stavak 3. postaje stavak 4.
Članak 5.
U članku 12. stavku 1. točka 5. mijenja se i glasi:
»5) projekcije bilance i računa dobiti i gubitka za mandatno razdoblje na obrascima na kojima se dostavljaju supervizorski izvještaji Hrvatskoj narodnoj banci,«
Članak 6.
U članku 15. stavak 2. mijenja se i glasi:
»(2) Nositeljima ključnih funkcija kreditna institucija dužna je smatrati osobe odgovorne za rad kontrolnih funkcija, ovlaštenu osobu za sprječavanje pranja novca, osobe odgovorne za poslovanje s korporativnim klijentima i stanovništvom, osobu odgovornu za poslovanje riznice i ostale osobe koje obnašaju one funkcije koje im omogućavaju značajan utjecaj na upravljanje kreditnom institucijom, ali koji nisu ni članovi uprave, ni članovi nadzornog odbora.«
PRIJELAZNE I ZAVRŠNE ODREDBE
Članak 7.
(1) Član nadzornog odbora kojeg je kreditna institucija izabrala odnosno imenovala i za kojeg je kreditna institucija dobila prethodnu suglasnost Hrvatske narodne banke za obavljanje funkcije člana nadzornog odbora prije stupanja na snagu ove Odluke nastavlja obavljati svoju funkciju do isteka mandata.
(2) Postupci izdavanja prethodne suglasnosti za obavljanje funkcije člana nadzornog odbora započeti prije stupanja na snagu ove Odluke dovršit će se prema odredbama ove Odluke.
(3) Ova Odluka stupa na snagu osmoga dana od dana objave u »Narodnim novinama«.
O.br. 305-020/10-16/BV
Zagreb, 18. listopada 2016.
Guverner prof. dr. sc. Boris Vujčić, v. r.
