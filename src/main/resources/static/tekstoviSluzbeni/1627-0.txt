83 28.07.2015 Presuda Visokog upravnog suda Republike Hrvatske broj: UsII-4/12-14 od 29. lipnja 2015.
VISOKI UPRAVNI SUD REPUBLIKE HRVATSKE
1628
PRESUDA
Visoki upravni sud Republike Hrvatske u vijeću sastavljenom od sudaca toga suda Jasminke Jenjić, predsjednice vijeća, mr. sc. Mirjane Juričić i Sanje Štefan, članova vijeća, te Ivane Firšt, zapisničarke, u upravnom sporu tužitelja Hrvatski Telekom d.d. iz Zagreba, Roberta Frangeša Mihanovića 9, kojeg zastupa Irena Brezovečki, dipl. iur., po generalnoj punomoći Su-511/13, protiv tužene Hrvatske agencije za poštu i elektroničke komunikacije, Zagreb, Roberta Frangeša Mihanovića 9, sada Hrvatske regulatorne agencije za mrežne djelatnosti, kojeg zastupaju Domagoj Maričić dipl. iur., i Lidija Antonić, dipl. iur., po generalnoj punomoći Su-164/15, radi poništenja odluke klasa: UP/I-344-01/11-07/06, urbroj: 376-11/IF-11-8 (DJ) od 30. studenog 2011., u predmetu analize tržišta i određivanja regulatornih obveza, nakon održane javne usmene rasprave 29. lipnja 2015.,
presudio je
Odbija se tužbeni zahtjev za poništenje odluke Vijeća Hrvatske agencije za poštu i elektroničke komunikacije, klasa: UP/I-344-01/11-07/06, urbroj: 376-11-IF-11-8 (DJ) od 30. studenog 2011.
Ova će se presuda objaviti u »Narodnim novinama«.
Obrazloženje
Tužitelj je pokrenuo upravni spor protiv uvodno navedene odluke tuženoga kojom je u točki I. izreke tužitelj određen operatorom sa značajnom tržišnom snagom na tržištu veleprodajnih prijenosnih segmenata iznajmljenih vodova – nekonkurentne relacije, te su mu u točki II. određene regulatorne obveze pristupa i korištenja posebnih dijelova mreže, obveza nediskriminacije, obveza transparentnosti, obveza nadzora cijena i vođenja troškovnog računovodstva, kao i obveza računovodstvenog razdvajanja. Točkom III. izreke rješenja određeno da su način, uvjeti i rokovi provođenja regulatornih obveza propisani dokumentom tuženoga pod nazivom »Analiza tržišta veleprodajnih prijenosnih segmenata iznajmljenih vodova – nekonkurentne relacije« koje čine sastavni dio te odluke, a točkom IV. određena je objava navedene odluke na internetskim stranicama tuženoga.
U pravovremeno podnesenoj tužbi osporio je navedenu odluku iz razloga povrede pravila postupka, nepravilno utvrđenog činjeničnog stanja, odnosno što je iz utvrđenih činjenica izveden nepravilan zaključak u pogledu činjeničnog stanja, kao i nepravilne primjene zakona.
Prvenstveno smatra da je osporenom odlukom povrijeđen Zakon o općem upravnom postupku (»Narodne novine« 47/09. – dalje u tekstu: ZUP) koji se primjenjuje u postupcima pred tuženim tijelom, i to odredba članka 98. stavka 2. s obzirom da u uvodnom dijelu odluke nema podataka o imenu stranke te naznake je li postupak pokrenut po službenoj dužnosti ili na zahtjev stranke. Nadalje, povrijeđena je odredba članka 98. stavka 3. ZUP-a koji propisuje da izreka rješenja mora biti kratka i određena, pa je povrijeđeno načelo zakonitosti kao jedino od temeljnih načela Zakona. Naime, tuženik je regulatorne obveze tužitelju u točki II. izreke rješenja odredio na općenit način, a u točki III. je Analizu na kojoj se temelji navedena odluka proglasio sastavnim dijelom odluke. S obzirom da je Analiza dokument koji se sastoji od 142. strane bjelodano je postupio protivno odredbi članka 98. stavka 3. ZUP-a jer ista nije dokument koji sadrži samo obveze, načine ili uvjete i rokove, već je to kompleksna studija iz koje tužitelj ne može razaznati koje mu se sve obveze i u kojim rokovima nameću. Pri tome upozorava da je nepostupanje po određenim regulatornim obvezama propisano Zakonom o elektroničkim komunikacijama kao prekršaj koji povlači znatne novčane kazne pa smatra da odluka tuženoga, onako kako je koncipirana, ne može proizvoditi neposredni pravni učinak i postati za njega izvor prava i obveza jer obveze nisu jasno utvrđene.
Nepravilno utvrđeno činjenično stanje tužitelj vidi u nedostatno provedenom postupku koji je prethodio donošenju odluke jer u isti nije uključeno dovoljan broj