140 30.12.2015 Pravilnik o besplatnoj pravnoj pomoći u postupku odobrenja međunarodne zaštite
MINISTARSTVO UNUTARNJIH POSLOVA
2609
Na temelju članka 93. stavka 1. točke 6. Zakona o međunarodnoj i privremenoj zaštiti (»Narodne novine«, br. 70/2015) ministar unutarnjih poslova donosi
PRAVILNIK
O BESPLATNOJ PRAVNOJ POMOĆI U POSTUPKU ODOBRENJA MEĐUNARODNE ZAŠTITE
Predmet
Članak 1.
Ovim Pravilnikom uređuje se postupak ostvarivanja besplatne pravne pomoći, način isplate troškova i tarifa pruženih usluga pravne pomoći koja se pruža tražiteljima međunarodne zaštite, azilantima i strancima pod supsidijarnom zaštitom te načinu utvrđivanja dostatnih novčanih sredstava.
Članak 2.
Ovim se Pravilnikom u pravni poredak Republike Hrvatske prenose sljedeće direktive Europske unije:
– Direktiva 2013/32/EU Europskog parlamenta i Vijeća od 26. lipnja 2013. o zajedničkim postupcima za priznavanje i oduzimanje međunarodne zaštite (preinačena), (SL L 180, 29. 6. 2013.),
– Direktiva 2013/33/EU Europskog parlamenta i Vijeća od 26. lipnja 2013. o utvrđivanju standarda za prihvat podnositelja zahtjeva za međunarodnu zaštitu (preinačena), (SL L 180/96, 29. 6. 2013.).
Pojmovi
Članak 3.
(1) Besplatna pravna pomoć (u daljnjem tekstu: pravna pomoć) podrazumijeva pravnu pomoć koja se pruža sukladno članku 60. i članku 72. Zakona o međunarodnoj i privremenoj zaštiti, a financira se iz sredstava državnog proračuna Republike Hrvatske s pozicije Ministarstva unutarnjih poslova (u daljnjem tekstu: Ministarstvo).
(2) Korisnik besplatne pravne pomoći (u daljnjem tekstu: korisnik) je tražitelj međunarodne zaštite, azilant, stranac pod supsidijarnom zaštitom i stranac u transferu koji koristi pravnu pomoć, sukladno odredbama Zakona o međunarodnoj i privremenoj zaštiti i ovoga Pravilnika.
(3) Članom kućanstva smatra se član obitelji sukladno propisima kojima se uređuje postupak odobravanja međunarodne zaštite, a koji živi u istom stambenom prostoru s korisnikom, zajednički snose troškove i zadovoljavaju potrebe zajedničkog života.
(4) Pružatelj pravne pomoći (u daljnjem tekstu: pružatelj) je odvjetnik i pravnik iz udruga registriranih za pružanje pravne pomoći u ministarstvu nadležnom za poslove pravosuđa.
(5) Stvar veće vrijednosti podrazumijeva imovinu korisnika i članova njegovog kućanstva, koja obuhvaća njegove nekretnine i pokretnine.
Odabir pružatelja pravne pomoći
Članak 4.
(1) Ministarstvo objavljuje javni poziv radi prijave kandidata zainteresiranih za pružanje pravne pomoći prema sjedištima upravnih sudova, najkasnije u roku od 90 dana od dana stupanja na snagu ovoga Pravilnika.
(2) Javni poziv iz stavka 1. ovoga članka objavljuje se u »Narodnim novinama« i na službenim internetskim stranicama ovoga Ministarstva.
(3) Ministarstvo raspisuje javni poziv jednom godišnje ili po potrebi.
(4) Prilikom odabira kandidata vodit će se računa o ravnomjernoj zastupljenosti pružatelja za područje nadležnosti upravnih sudova.
(5) Ako se na objavljeni javni poziv ne prijavi dovoljan broj kandidata sa sjedištem za područje nadležnosti određenog upravnog suda, prednost pri izboru imat će pružatelji sa sjedištem koje je teritorijalno bliže sjedištu tog upravnog suda.
(6) Listu pružatelja pravne pomoći sastavlja Ministarstvo po abecednom redu prezimena i imena pružatelja s podacima o adresi ureda, brojevima telefona i telefaksa te adresi elektroničke pošte.
(7) Lista pružatelja pravne pomoći bit će objavljena na službenim internetskim stranicama Ministarstva te izvješena na oglasnoj ploči Prihvatilišta, prihvatnih centara, policijskih uprava i policijskih postaja.
Postupak određivanja pružatelja za zastupanje
Članak 5.
(1) Ministarstvo će najkasnije prilikom uručenja prvostupanjske odluke obavijestiti moguće korisnike o pravu na izbor pružatelja s Liste iz članka 4. stavka 6. ovoga Pravilnika te o posljedicama koje za njega mogu nastati ako pravodobno ne izabere pružatelja pravne pomoći.
(2) Prilikom odabira pružatelja korisnik će vlastoručno ispuniti i potpisati zahtjev za