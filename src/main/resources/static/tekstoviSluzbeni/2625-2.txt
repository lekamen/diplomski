 želi nikakav kontakt s osobama iz kaznenog predmeta. Punomoćnik predlaže da se provede psih. vještačenje.«
Rješenjem suda od 30. prosinca 2014. određeno je provođenje novog psihijatrijskog vještačenja. Sud je vještakom imenovao stalnu sudsku vještakinju dr. A. M. (Neuropsihijatrijska bolnica u P.).
Nakon provedenog vještačenja sastavljen je nalaz i mišljenje vještaka koji u mjerodavnom dijelu glasi:
»... još uvijek ne postoji visok stupanj vjerojatnosti da za vrijeme izlaska neće biti ugroženi njezin ili tuđi život, zdravlje ili sigurnost, te smatram da se još nisu stekli uvjeti za prvi terapijski izlaz.
Dakle, odgovarajući na pitanje suda, predlažem produžetak prisilnog smještaja, jer I. P. prema svom psihičkom stanju ispunjava kriterije iz čl. 44. ZZODS-a.«
9.2. Rasprava pred Županijskim sudom u Zagrebu održana je 20. siječnja 2015., uz sudjelovanje liječnika podnositelja kao predlagatelja, punomoćnika podnositelja, predstavnika Centra za socijalnu skrb i zamjenika Županijskog državnog odvjetništva.
Rješenjem broj: R1-331/14 produljen je prisilni smještaj podnositelju, a koji može trajati do 31. siječnja 2016.
Mjerodavni dio prvostupanjskog rješenja glasi:
»Predstojnik odjela Zavoda za forenzičku psihijatriju Klinike za psihijatriju V. prof. dr. V. J. je prijedlogom od 23. prosinca 2014., ovom sudu predložio produženje prisilnog smještaja I. P. prisilno smještenog u Klinici za psihijatriju V., temeljem presude i rješenja Općinskog suda u Sesvetama poslovni broj K-104/14 od 26. lipnja 2014., a koji prisilni smještaj temeljem rješenja Županijskog sud u Zagrebu poslovni broj R1-207/14 ističe 31. siječnja 2015.
U prijedlogu za produljenje prisilnog smještaja podnesenog po Klinici za psihijatriju V. Zavod za forenziku navodi se da isti boluje od paranoidnog sumanutog poremećaja te je dosadašnje liječenje u Zavodu, s obzirom na kratkoću boravka, polučilo samo djelomično poboljšanje, i to prvenstveno u smislu redukcije intenziteta paranoidnih ideja i interpretacija koje su isključivo vezane upravo za osobe zbog kojih se i vodio i sudski postupak, odnosno prema osobama koje su u istom sudjelovale. Bolesnik je pristao uzimati antipsihotik i kaže da je on osobe iz sudskog postupka uspio izbaciti iz svojeg života. Objektivno izvan ovog područja njegovo je funkcioniranje korektno. U svim terapijskim aktivnostima sudjeluje, ima slobodan izlazak u krug bolnice te se pridržavao svih dogovora i ograničenja. Nepovoljni moment je da se od obitelji ne može dobiti nikakva ili slaba potpora u terapijskom smislu jer je i obitelj potpuno u suglasju sa psihopatologijski uvjetovanim stavovima bolesnika. Smatraju da u navedenim okolnostima još uvijek perzistira opasnost od počinjenja istog ili sličnog kaznenog djela i opravdano je i potrebno daljnje produženje prisilnog smještaja za I. P. Stoga smatraju da je njegovo psihičko stanje takvo da su ispunjeni kriteriji iz čl. 44. ZZODS, pa predlažu produljenje prisilnog smještaja.
(...)
Nakon primitka prijedloga za produljenje prisilnog smještaja, sutkinja je posjetila I. P. te je u nazočnosti punomoćnika J. M., sa istim obavljen razgovor, u kojem je isti naveo da se osjeća dobro i kada popije terapiju se osjeća opušteno, a ne želi kontakt s osobama iz kaznenog predmeta. Ne smatra se bolesnim i želio bi drugo mišljenje nekog sudskog vještaka pa je predložio da se provede njegovo psihijatrijsko vještačenje po novom sudskom vještaku, a u slučaju da se odluči produljiti prisilni smještaj predložio je da se odobri terapijski izlazak koji bi proveo kod kuće s roditeljima koji bi vodili brigu o njemu a uzimao bi propisanu terapiju.
Provedeno je psihijatrijsko vještačenje po stalnom sudskom vještaku, forenzičnom psihijatru prim. dr. A. M. na sve okolnosti iz čl. 44. st. 1. i 2. Zakona o osobama s duševnim smetnjama (‘Narodne novine’ broj: 111/97, 27/98, 128/99 i 79/02, dalje: ZZODS). Iz nalaza i mišljenja sudskog vještaka između ostalog proizlazi da je I. P. osoba s težim duševnim smetnjama koja pokazuje