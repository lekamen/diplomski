69 27.07.2016 Pravilnik o mobilizaciji, uvjetima i načinu rada operativnih snaga sustava civilne zaštite
DRŽAVNA UPRAVA ZA ZAŠTITU I SPAŠAVANJE
1654
Na temelju članka 33. stavka 3. Zakona o sustavu civilne zaštite (»Narodne novine«, broj 82/15), ravnatelj Državne uprave za zaštitu i spašavanje donosi
PRAVILNIK
O MOBILIZACIJI, UVJETIMA I NAČINU RADA OPERATIVNIH SNAGA SUSTAVA CIVILNE ZAŠTITE
I. OPĆE ODREDBE
Članak 1.
(1) Ovim Pravilnikom uređuje se mobilizacija, odnosno pozivanje i aktiviranje operativnih snaga sustava civilne zaštite i to: stožera civilne zaštite, operativnih snaga vatrogastva, operativnih snaga Hrvatskog Crvenog križa, operativnih snaga Hrvatske gorske službe spašavanja, udruga građana, postrojbi i povjerenika civilne zaštite, koordinatora na lokaciji i pravnih osoba u sustavu civilne zaštite (u daljnjem tekstu: operativne snage) i način rada u slučaju neposredne prijetnje te na otklanjanju posljedica velike nesreće i katastrofe na području Republike Hrvatske.
(2) Ovim Pravilnikom uređuje se postupak popunjavanja postrojbi civilne zaštite koje osnivaju jedinice lokalne i područne (regionalne) samouprave i raspoređivanje obveznika civilne zaštite na dužnosti povjerenika i zamjenika povjerenika u jedinicama lokalne samouprave.
Članak 2.
Mobilizacijom se obavlja pozivanje, prihvat i opremanje profesionalnih i pričuvnih pripadnika operativnih snaga sustava civilne zaštite i dovodi ih se u stanje spremnosti za provođenje mjera i aktivnosti u velikim nesrećama i katastrofama samostalno ili u suradnji s drugim operativnim snagama, odnosno za sudjelovanje u osposobljavanju i vježbama sustava civilne zaštite.
Članak 3.
(1) Operativne snage nalogom mobilizira središnje tijelo državne uprave nadležno za poslove civilne zaštite i izvršno tijelo jedinice lokalne i područne (regionalne) samouprave (dalje u tekstu: nadležno tijelo) na temelju relevantnih podataka sustava ranog upozoravanja, kada izvanredni događaj ima tendenciju razvoja u veliku nesreću i katastrofu ili kada je proglašena velika nesreća i katastrofa.
(2) Nadležno tijelo operativne snage može mobilizirati i zbog sudjelovanja u vježbama i drugim aktivnostima sustava civilne zaštite.
(3) Za potrebe provođenja mobiliziranja operativnih snaga – ljudstva, sredstava i opreme, nadležno tijelo koristi se shemom mobiliziranja operativnih snaga koja je sastavni dio Plana djelovanja civilne zaštite određene hijerarhijske razine sustava civilne zaštite.
(4) Nadležno tijelo koje je naložilo provođenje mobilizacije, kada prestane potreba za operativnim djelovanjem mobiliziranih kapaciteta operativnih snaga, posebnim aktom nalaže provođenje demobilizacije ljudstva, sredstava i opreme.
II. MOBILIZACIJA I NAČIN RADA OPERATIVNIH SNAGA
1. Stožeri civilne zaštite
Članak 4.
(1) Stožer civilne zaštite, zbog sastava i načina imenovanja članova, u pravilu se mobilizira na način da se članovi pozivaju na mjesto i u vrijeme navedeno u nalogu nadležnog tijela koje je naložilo mobilizaciju stožera.
(2) Mobilizaciju stožera iz stavka 1. ovog članka nalaže čelnik središnjeg tijela državne uprave nadležnog za poslove civilne zaštite te načelnik stožera, odnosno općinski načelnik, gradonačelnik, gradonačelnik Grada Zagreba, župan ili osoba koju on ovlasti.
(3) Članovi Stožera civilne zaštite Republike Hrvatske mobiliziraju se putem Državnog centra zaštite i spašavanja.
(4) Članovi stožera civilne zaštite jedinice lokalne i područne (regionalne) samouprave mobiliziraju se vlastitim kapacitetima nadležnih tijela, sukladno shemi mobilizacije stožera koju donosi općinski načelnik, gradonačelnik, gradonačelnik Grada Zagreba i župan i dio je plana djelovanja civilne zaštite, dok se samo iznimno za mobiliziranje stožera civilne zaštite područne (regionalne) razine može koristiti županijski centar 112 i to kao pričuvni kapacitet.
Članak 5.
(1) Kako bi se u iznimnim situacijama iz članka 4. stavka 4. ovog Pravilnika osiguralo pravovremeno mobiliziranje članova stožera civilne zaštite, izvršna tijela