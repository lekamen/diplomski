 cijenu HP-u spustio na čak 26,40 kune po satu, te uspio zadržati svoj ugovor do okončanja započetih dogovora oko minimalne cijene po radnom satu. Najveće razočarenje je državna tvrtka »AKD Zaštita« kojoj bi trebalo biti najmanje u interesu da se ne pridržava dogovora s obzirom da ima najveći broj klijenata na javnom nadmetanju. »AKD Zaštita« je i na natječaj za Ministarstvo zdravstva, svega par dana nakon sastanka na kojem je dogovorena minimalna cijena radnog sata, došla sa 26 kuna po radnom satu, ogorčen je Prša«.
Agencija je izvršila uvid u predmetni natječaj Hrvatske pošte, te je ustanovila kako su istiniti navodi gospodina Zdravka Prše iz članka časopisa »Novi list« od 19. studenog 2013. o ponuđenim cijenama usluga na predmetnom natječaju. Iz natječajne dokumentacije razvidno je kako su svi poduzetnici, unatoč tomu što je isti objavljen 13. kolovoza 2013. godine, svoje ponude, izuzev ponude poduzetnika Sokol Marić, podnijeli nakon Sastanka te ponudili gore spomenute iznose. Činjenica da su navedeni iznosi podaci s javnog otvaranja ponuda, a kako je to naveo predstavnik V Grupe na usmenoj raspravi, ne predstavlja nikakvo novo ili drugačije utvrđenje, pogotovo s obzirom na kontekst u kojem je isto rečeno. Navedene cijene istaknute su u kontekstu toga kako se »dogovor ne primjenjuje« i »kako će biti potrebno još dosta vremena da se isti primjeni«. Agencija ističe kako je predstavnik poduzetnika V Grupa imao mogućnost zatražiti ispravak objavljene informacije ukoliko je ona bila u suprotnosti s onim što je on izjavio, no isto nije učinio.
Nadalje, u istom članku, predstavnik poduzetnika Klemm Sigurnost, B. L., izjavio je kako se utvrđivanje troška rada zaštitara nije reguliralo pisanim sporazumom ili bilo kojim drugim aktom, te kako on predstavlja samo prijedlog okvirne satnice proizašle iz trenutnih realnih troškova poslodavca sukladno važećim propisima. Navodi i kako se, citat: »O tome se raspravljalo na neobaveznom sastanku na koji su bili pozvani predstavnici zaštitarskih tvrtki na inicijativu časopisa »Zaštita« s ciljem utvrđivanja trenutnog stanja na tržištu i problema s kojima se susreću tvrtke koje se bave poslovima privatne zaštite«.
U nastavku teksta predmetnog članka svoje je viđenje dao i I.F., koji je zaposlen u poduzetniku Securitas Hrvatska kao area manager za regiju zapad, a koji je naveo da je bilo više sastanaka na tu temu, no kako su tek sada sjeli razgovarati s uspjehom. Ipak, naveo je i, citat: »Ukoliko se mi »veliki« i dogovorimo uvijek će se naći neka mala firmica koja će raditi ispod cijene«.
Agencija nastavno ističe kako činjenica da svi poduzetnici prisutni na Sastanku nisu u svojim ponudama naznačili dogovorenu cijenu od 32,50 ili višu ne oslobađa poduzetnike koji tu cijenu nisu naznačili njihove odgovornosti na temelju odredbi ZZTN-a, budući da su samom svojom prisutnošću na predmetnom sastanku bili sudionici zabranjenog sporazuma i zajedno su sa svojim konkurentima raspravljali o minimalnoj cijeni svoje usluge, što je dovoljno za njihovu odgovornost u smislu članka 8. stavka 1. ZZTN-a.
Poduzetnici koji su sudjelovali na sastanku prešutno su odobrili zabranjeni sporazum time što se nisu jasno i izričito ogradili od zaključaka donesenih na predmetnom sastanku.
Navode pojedinih stranaka, kako je jedan od njih na početku Sastanka upozorio ostale kako je zabranjeno razgovarati o minimalnim cijenama i kako moraju biti oprezni u tom smislu, Agencija nije tretirala kao izričitu i jasnu, a pogotovo ne kao javnu ogradu od zaključaka (formalnih ili neformalnih) predmetnog Sastanka niti jedne stranke na temelju koje bi se eventualno mogli osloboditi odgovornosti za protupravno postupanje.
Agencija ističe kako se nakon navodnog upozorenja, koje je predstavnik poduzetnika AKD Zaštite uputio strankama na samom početku sastanka te istaknuo u svom očitovanju od 24. lipnja 2014. godine, a kojeg su ostale stranke spomenule tek na usmenoj raspravi i to na upit punomoćnice jednog od poduzetnika, ipak nastavila