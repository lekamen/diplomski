 na ime J. J., a u ovoj banci je radila i nakon što je optuženik napustio banku, pa postoji mogućnost da je ona manipulirala kreditnom dokumentacijom i nakon odlaska optuženika, što je uostalom pravomoćno utvrđeno u predmetu broj K.1/04, u kojem je upravo M. V. u svojoj obrani na glavnu raspravu donijela sporni obrazac 'izdatak blagajni' od 22. prosinca 1995. godine, želeći svoju odgovornost prebaciti na optuženika.
(...)
Ujedno optuženik i njegov branitelj u skladu sa člankom 374. stavak 1. ZKP zahtijevaju da ih se obavijesti o sjednici vijeća.«
3) Postupak pred Vrhovnim sudom u povodu žalbi podnositelja i nadležnog državnog odvjetništva
14. Podnositelj je 12. listopada 2010., prije upućivanja spisa na Vrhovni sud, dao odgovor na žalbu nadležnog državnog odvjetništva.
15. Prvostupanjski sud dostavio je spis predmeta Vrhovnom sudu 22. listopada 2010. Taj je predmet pred Vrhovnim sudom zaprimljen pod brojem: I Kž 914/10.
a) Očitovanje Državnog odvjetništva Republike Hrvatske na podnositeljevu žalbu
16. Iz spisa predmeta Vrhovnog suda broj: I Kž 914/10 razvidno je da se Državno odvjetništvo Republike Hrvatske (u daljnjem tekstu: DORH) dopisom broj: KŽ-DO-1879/10 od 9. studenoga 2010., koje je Vrhovnom sudu dostavljeno 10. studenoga 2010., očitovalo na podnositeljevu žalbu. DORH je u tom očitovanju naveo sljedeće:
»Glede žalbe optuženog zbog bitne povrede odredaba kaznenog postupka iz članka 367. stavak 1. točka 11. Zakona o kaznenom postupku valja istaknuti da suprotno stajalištu žalbe, smatramo kako se obrazloženje prvostupanjskog suda ne zasniva na neargumentiranim uvjerenjima i subjektivnim prosudbama suda, već na zaključcima koji se temelje na dokazima provedenim na glavnoj raspravi, a što je i okolnosno opisano u obrazloženju presude.
Nadalje, glede žalbene osnove pogrešno i nepotpuno utvrđenog činjeničnog stanja mišljenja smo da je sud nakon iscrpno provedenog dokaznog postupka, pomnom analizom cijenio i vrednovao provedene dokaze, kao pojedinačno, tako i u međusobnoj vezi, čime je temeljito utvrdio činjenično stanje, te posljedično zaključio da su se u ponašanju optuženog stekli svi bitni elementi inkriminiranog kaznenog djela. ...
U odnosu na žalbenu osnovu povrede Kaznenog zakona iz članka 368. točka 4. Zakona o kaznenom postupku koju žalitelj obrazlaže primjenom zakona koji nije blaži za optuženika, iako je zakon mijenjan pa je potrebno primijeniti onaj blaži sukladan članku 3. stavku 2. Kaznenog zakona, mišljenja smo da navedeni žalbeni osnov ne egzistira. Žalitelj iznosi tvrdnju koju činjenično ne potkrepljuje, a ako se izvrši uvid u odredbe Kaznenog zakona (NN-110/97) kao i Zakone o izmjenama i dopunama Kaznenog zakona (NN-71/06 i NN-129/00), a u kojim izmjenama i dopunama se vrše određene izmjene članka 337. Kaznenog zakona razvidno je da blaža odredba na koju se poziva žalitelj u inkriminiranom dijelu nije izmijenjena na štetu optuženika.
Slijedom navedenog predlažemo da se žalba državnog odvjetništva prihvati, a žalba optuženika odbije kao neosnovana.«
b) Javna sjednica Vrhovnog suda radi odlučivanja o žalbama
17. Vrhovni sud je za 7. srpnja 2011. zakazao i održao javnu sjednicu radi odlučivanja o žalbama podnositelja i nadležnog državnog odvjetnika.
18. Obavijest o održavanju sjednice uručena je 20. svibnja 2011. DORH-u te 23. svibnja 2011. podnositeljevom branitelju.
S dostavom obavijesti podnositelju pokušalo se dva puta, ali na adresu njegova prebivališta u Metkoviću, Trg Josipa bana Jelačića 8. Dostava podnositelju nije izvršena jer podnositelj na pošti nije podignuo obavijest. Na pošiljci je bilo naznačeno: »obaviješten nije podigao pošiljku«.
19. Javnoj sjednici održanoj 7. srpnja 2011. prisustvovala je zamjenica Državnog odvjetnika Republike Hrvatske. U zapisniku sa sjednice je navedeno:
»Predsjednik vijeća potom utvrđuje da su sjednici pristupile gore navedene osobe, a da nije pristupio optuženik, prema potvrdama o obavljenoj dostavi iste vraćene s naznakom da je obaviješten ali nije podigao pošiljku, te