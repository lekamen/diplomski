28 30.03.2016 Presuda Visokog upravnog suda Republike Hrvatske broj: UsII-11/16-8 od 17. ožujka 2016.
VISOKI UPRAVNI SUD REPUBLIKE HRVATSKE
812
PRESUDA
Visoki upravni sud Republike Hrvatske u vijeću sastavljenom od sudaca toga suda Mire Kovačić, predsjednice vijeća, mr. sc. Ivice Kujundžića i Eveline Čolović Tomić, članova vijeća, te više sudske savjetnice Marine Zagorec, zapisničarke, u upravnom sporu tužitelja Ivana Božikova, Podvrtaje 4, Murter, protiv tuženika Vlade Republike Hrvatske, Zagreb, Trg svetog Marka 2, koju zastupa ovlaštena službena osoba Željka Tropina Godec, radi razrješenja općinskog načelnika Općine Murter – Kornati i njegove zamjenice, na sjednici vijeća održanoj 17. ožujka 2016.
presudio je
I. Odbija se tužbeni zahtjev za oglašivanje ništavim podredno za poništavanje rješenja Vlade Republike Hrvatske o istovremenom raspuštanju Općinskog vijeća Općine Murter – Kornati i razrješenju općinskog načelnika Općine Murter – Kornati i njegove zamjenice, klasa: 022-03/16-09/08, urbroj: 50301-09/06-16-2 od 14. siječnja 2016., u dijelu koji se odnosi na razrješenje općinskog načelnika i njegove zamjenice.
II. Ova presuda objavit će se u »Narodnim novinama«.
Obrazloženje
Pri ovom Sudu dana 25. siječnja 2016. primljena je tužba tužitelja Ivana Božikova (upućena poštom preporučeno 22. siječnja 2016., ispravak tužbe od 12. veljače 2016. primljen pri Sudu dana 15. veljače 2016.) protiv rješenja Vlade Republike Hrvatske o istovremenom raspuštanju Općinskog vijeća Općine Murter – Kornati i razrješenju općinskog načelnika Općine Murter – Kornati i njegove zamjenice, klasa: 022-03/16-09/08, urbroj: 50301-09/06-16-2 od 14. siječnja 2016.
Prema točki IV. toga rješenja, stupanjem na snagu ovoga Rješenja prestaje mandat članovima Općinskog vijeća i mandat Ivana Božikova, općinskog načelinka Općine Murter – Kornati te mandat Mare Kovačev, zamjenice općinskog načelnika koja je izabrana zajedno s njim. Ovo Rješenje stupa na snagu danom objave u »Narodnim novinama« (točka V. rješenja).
Navedeno osporavano rješenje tuženika objavljeno je u »Narodnim novinama« broj 5/2016., dana 15. siječnja 2016.
Sud je po tužbi postupio primjenom odredbama Zakonu o upravnim sporovima (»Narodne novine« 20/10., 143/12., 152/14.), imajući pri tom na umu i članak 85.c. Zakona o lokalnoj i područnoj (regionalnoj) samoupravi (»Narodne novine« 33/01., 60/01., 129/05., 109/07., 125/08., 36/09., 150/11., 144/12., 19/13. – pročišćeni tekst, 137/15. – ispravak pročišćenog teksta), na temelju kojeg je tužba podnesena. Naime, ocjenjujući urednost tužbe, a kako tužba podnesena dana 22. siječnja 2016. nije sadržavala propisane dijelove (članak 22. i 23. Zakona o upravnim sporovima), rješenjem ovog Suda od 22. siječnja 2016. tužitelj je pozvan na temelju članka 29. Zakona o upravnim sporovima otkloniti u tom rješenju naznačene nedostatke tužbe koji su bili takvi da spriječavaju rad suda. Nakon ispravljene tužbe primljene pri Sudu dana 15. veljače 2016. Sud je istoga dana sukladno, članku 32. Zakona o upravnim sporovima dostavio tuženiku Vladi Republike Hrvatske tužbu na odgovor uz traženje spisa predmeta, te je po zaprimljenom odgovoru tuženika dana 7. ožujka 2016., istoga dana navedeni odgovor dostavljen tužitelju sukladno članku 6. Zakona o upravnim sporovima (načelo izjašnjavnja stranke).
U tužbi tužitelj u bitnome navodi da osporavano rješenje tuženika nije na zakonu osnovano radi nepravilne primjene zakona, u postupku koji je prethodio rješenju nije postupano prema pravilima postupka, nepravilno je utvrđeno činjenično stanje odnosno iz utvrđenih činjenica izveden je nepravilan zaključak. Ističe da je razlog donošenja osporavanog rješenja ne izglasavanje proračuna za 2016. godinu i ne donošenje odluke o privremenom financiranju. Međutim smatra da je razlog nedonošenja proračuna za 2016. godinu veći od onog što je utvrđeno. Navodi da je u više navrata putem Ministarstva uprave i Državnog odvjetništva RH pokušavao utjecati na nadležna tijela tuženika da se utvrdi 