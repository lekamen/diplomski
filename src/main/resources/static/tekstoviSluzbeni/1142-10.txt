 navedeno NCP-Grupa.
Agencija je 24. ožujka 2014. zaprimila očitovanje HGK u kojem se u bitnome navodi kako zapisnike sa sjednica Udruženja ne potpisuju svi prisutni članovi već samo predsjednik i zapisničar, u pravilu tajnik. Zapisnici se verificiraju na svakoj sljedećoj sjednici i time se prisutni članovi upoznaju sa sadržajem istih.
HGK nadalje navodi kako je svjedok H izabran za člana Vijeća Udruženja na plenarnoj sjednici održanoj 4. srpnja 2012. kao predstavnik NCP-Grupe d.o.o., sa sjedištem u Šibeniku, Obala Jerka Šižgorića 1 (dalje: NCP-Grupa) koja je u to vrijeme bila manjinski vlasnik marine Mandalina u Šibeniku (udio 25%). NCP-Grupa bila je manjinski vlasnik marine Mandalina i u vrijeme održavanja sjednice Vijeća Udruženja od 25. listopada 2012. u Biogradu na Moru.
6. OBAVIJEST O PRELIMINARNO UTVRĐENIM ČINJENICAMA U POSTUPKU
Sukladno članku 48. stavku 1. ZZTN-a, Agencija je dužna strankama u postupku prije zakazivanja usmene rasprave dostaviti pisanu Obavijest o preliminarno utvrđenim činjenicama u postupku, kako bi im osigurala mogućnost da se izjasne o svim relevantnim činjenicama i okolnostima.
Stoga je Agencija, nakon što je utvrdila relevantne činjenice i okolnosti, na temelju članka 48. ZZTN-a dostavila strankama Obavijest o preliminarno utvrđenim činjenicama u postupku klase: UP/I 034-03/13-01/047, urbroja: 580-04/74-2013-045, od 21. svibnja 2014., kako bi im osigurala mogućnost da se izjasne o svim utvrđenim činjenicama i okolnostima te je pozvala stranke da u roku od mjesec dana od dana primitka Obavijesti o preliminarno utvrđenim činjenicama u postupku u pisanom obliku dostave svoje primjedbe, kao i da predlože eventualno saslušanje dodatnih svjedoka i izvođenje dodatnih dokaza.
Agencija je u vremenskom razdoblju od 24. do 30. lipnja 2014. zaprimila očitovanja stranaka na gore navedenu Obavijest o preliminarno utvrđenim činjenicama u postupku.
6.1. Očitovanje Brodogradilišta i marine
Agencija je očitovanje Brodogradilišta i marine na Obavijest o preliminarno utvrđenim činjenicama u postupku zaprimila 24. lipnja 2014., u kojem se u bitnome navodi kako Brodogradilište i marina nikada i ni na koji način nije dogovarala ili usklađivala politiku cijena svojih usluga s drugim sudionicima u nautičkom turizmu, a politiku cijena svojih usluga je uvijek određivala u skladu sa svojim ciljevima i po mjeri svojih gostiju. Također navodi kako na sjednici Udruženja nautičkog turizma, održanoj 25. listopada 2013. u Biogradu na Moru, nije bilo govora ni o kakvom dogovaranju ili usklađivanju cijena usluga u marinama između nazočnih sudionika na sjednici.
6.2. Očitovanje Marine Hramina
Agencija je 24. lipnja 2014. zaprimila očitovanje Marine Hramina na Obavijest o preliminarno utvrđenim činjenicama u postupku, u kojem se u bitnome navodi kako Marina Hramina ni na koji način nije trećima prenosila informacije o cijenama vezova u 2013. godini, a na sjednici Udruženja održanoj 25. listopada 2012. niti ikada ranije ili kasnije, ni pod kojim uvjetima, ni pojedinačno ni u okviru Udruženja, nije razmjenjivala informacije o budućim cijenama vezova ni o cijenama drugih usluga. Predstavnici Marine Hramina na sjednici Udruženja održanoj 25. listopada 2012., M.V. i Z.V., ni u jednom trenutku se nisu javili za riječ niti su iznosili bilo kakve podatke o cijenama vezova za narednu godinu, cijenama ostalih usluga niti bilo koje druge podatke o Marini Hramina niti o bilo čemu drugome.
Marina Hramina nadalje navodi kako je zapisnik sa sjednice Udruženja od 25. listopada 2012. nespretno i neprecizno sročen te ne odražava činjenično stanje. Navedeni zapisnik nije ni verificiran od strane sudionika predmetnog sastanka tako da isti ni na koji način ne odražava ponašanje predstavnika Marine Hramina na predmetnoj sjednici. Agencija zanemaruje kako je sjednica Udruženja od 25. listopada 2012. bila svečarskog karaktera, održana prigodom otvaranja Sajma nautike u marini Kornati u Biogradu na Moru, u prisutnosti visokih dužnosnika – pomoćnika ministra