 obuhvaćen i pomorski prekršaj u svezi pomorske nesreće, o čemu će se bez odgađanja obavijestiti državni odvjetnik, kojem će voditelj upravne istrage predati sve dokaze i podatke koji su do tada prikupljeni o pomorskoj nesreći.
(2) Ako državni odvjetnik odluči ne pokrenuti kazneni progon, voditelj upravne istrage odlučit će o nastavku ili obustavi upravne istrage pomorske nesreće u skladu s odredbama ovoga Pravilnika.
(3) Upravna istraga obustavit će se kada državni odvjetnik pokrene kazneni progon radi počinjenja kaznenog djela kojim je obuhvaćen i pomorski prekršaj u svezi pomorske nesreće koja je predmet upravne istrage.
(4) Upravna istraga obustavit će se i u slučajevima kada voditelj upravne istrage utvrdi da nema osnova za pokretanje prekršajnog postupka u svezi pomorske nesreće koja je predmet upravne istrage.
(5) Upravna istraga neće se obustaviti u slučajevima kada drugo javnopravno tijelo, sukladno svojim zakonskim ovlastima, donese rješenje o pokretanju prekršajnog postupka ili podnese optužni prijedlog sudu protiv okrivljenika radi počinjenja prekršaja koji nije pomorski prekršaj, a u svezi je s pomorskom nesrećom koja je predmet upravne istrage.
Članak 12.
(1) O prekidu i nastavku upravne istrage pomorske nesreće, voditelj upravne istrage donosi zaključak.
(2) O obustavi upravne istrage voditelj upravne istrage donosi rješenje, uz obvezu da u roku osam dana o razlozima obustave pisano izvijesti oštećenika, ako oštećenik postoji, a u slučaju obustave zbog nepostojanja osnove za pokretanje prekršajnog postupka, dužan je oštećeniku dostaviti pisanu uputu da može samostalno, u svojstvu ovlaštenog tužitelja, podnijeti optužni prijedlog sudu, odnosno tijelu državne uprave nadležnom za vođenje prekršajnog postupka u prvom stupnju.
(3) Protiv rješenja o obustavi upravne istrage, kojeg je donijela nadležna lučka kapetanija, oštećenik može podnijeti žalbu Ministarstvu, a ako je rješenje o obustavi donijelo Ministarstvo, tada oštećenik može pokrenuti upravni spor.
III. IZVIDI I OSIGURANJE DOKAZA
Članak 13.
(1) Nadležna lučka kapetanija, odnosno Ministarstvo kada je prema odredbama ovoga Pravilnika nadležno za pokretanje i vođenje upravne istrage, dužna je odmah po saznanju o događaju pomorske nesreće, po službenoj dužnosti pokrenuti izvide radi utvrđivanja postojanja prekršajne odgovornosti u svezi pomorske nesreće iz područja primjene ovoga Pravilnika.
(2) Radnje koje službena osoba ili voditelj upravne istrage poduzima tijekom izvida, smatraju se radnjama inspekcijskog nadzora sigurnosti plovidbe, a poduzimaju se po službenoj dužnosti.
(3) O provedenoj radnji izvida sastavlja se zapisnik, sukladno posebnim propisima kojima se uređuje inspekcijski nadzor.
Članak 14.
(1) Službena osoba ili voditelj upravne istrage, tijekom provođenja radnji izvida, dužna je utvrditi:
1. spada li pomorska nesreća u područje primjene ovoga Pravilnika
2. je li počinjen pomorski prekršaj u svezi s pomorskom nesrećom
3. tko je počinitelj pomorskog prekršaja ili osoba za koju postoji osnova sumnje da je počinitelj pomorskog prekršaja u svezi s pomorskom nesrećom?
(2) Ako se tijekom izvida pomorske nesreće utvrdi postojanje osnove sumnje u počinjenje pomorskog prekršaja u svezi pomorske nesreće iz područja primjene ovoga Pravilnika, službena osoba koja provodi izvid ili voditelj upravne istrage ako je određen, dužna je odmah poduzeti sve potrebne radnje radi vođenja upravne istrage i osiguranja dokaza, te u tu svrhu može pribaviti isprave, ispitivati osumnjičenike i svjedoke, obaviti očevid te pribaviti nalaz i mišljenje vještaka, kao i osigurati dokaze i podatke koje su prikupila druga javnopravna tijela.
(3) Zapisnik o provedenoj radnji izvida te dokazi i podaci prikupljeni tijekom izvida, mogu se koristiti u prekršajnom postupku povodom pomorske nesreće, ako takav postupak bude pokrenut.
Članak 15.
(1) Osiguranje dokaza provodi se po službenoj dužnosti, sukladno odredbama zakona kojim se uređuje prekršajni postupak.
(2) Ako postoji osnova sumnje