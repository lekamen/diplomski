 pozivanjem na koje je sigurnosna komponenta za dizala proglašena sukladnom.
(6) Kad to smatraju prikladnim s obzirom na rizik koji predstavlja sigurnosna komponenta za dizala, a kako bi zaštitili zdravlje i sigurnost korisnika, proizvođači ispituju uzorke sigurnosnih komponenti za dizala stavljenih na raspolaganje na tržištu, moraju istražiti i, ako je to potrebno, voditi knjigu pritužbi i registar nesukladnih sigurnosnih komponenti za dizala i njihova opoziva te o svakom takvom praćenju moraju obavijestiti distributere i ugraditelje.
(7) Proizvođači moraju osigurati da je na sigurnosnim komponentama za dizala koje su stavili na tržište označena vrsta, serija ili serijski broj ili bilo koji drugi element koji omogućuje njihovu identifikaciju ili, kad to ne dopušta veličina ili priroda sigurnosne komponente za dizala, da se traženi podaci daju na oznaci iz članka 19. stavka 1. ovoga Pravilnika.
(8) Proizvođači na sigurnosnoj komponenti za dizala ili, kad to nije moguće, na oznaci iz članka 19. stavka 1. ovoga Pravilnika navode svoje ime, registrirano trgovačko ime ili registriranu trgovačku oznaku i poštansku adresu na kojoj ih se može kontaktirati i koja mora sadržavati jedinstveno mjesto na kojem se proizvođača može kontaktirati. Kontaktni podaci moraju biti na hrvatskom jeziku.
(9) Proizvođači moraju osigurati da uz sigurnosnu komponentu za dizala dolaze upute iz Priloga I. točke 6.1. ovoga Pravilnika, na hrvatskom jeziku koje moraju biti jasne, razumljive i shvatljive, kao i svako drugo označivanje.
(10) Proizvođači koji smatraju ili imaju razloga vjerovati da sigurnosna komponenta za dizala koju su stavili na tržište nije sukladna s ovim Pravilnikom, bez odgode moraju poduzeti potrebne korektivne mjere kako bi se ta sigurnosna komponenta za dizala uskladila ili, prema potrebi, povukla s tržišta ili opozvala. Nadalje, ako sigurnosna komponenta za dizala predstavlja rizik, proizvođači o tome bez odgode moraju obavijestiti nadležno inspekcijsko tijelo, navodeći detalje, posebno o nesukladnosti i o svim poduzetim korektivnim mjerama.
(11) Na obrazložen zahtjev nadležnog inspekcijskog tijela proizvođači moraju dostaviti tom tijelu sve podatke i dokumentaciju u papirnatom ili elektroničkom obliku potrebne za dokazivanje sukladnosti sigurnosnih komponenti za dizala s ovim Pravilnikom na hrvatskom jeziku.
(12) Na zahtjev nadležnog inspekcijskog tijela proizvođači moraju surađivati s njim u svakoj radnji poduzetoj kako bi se uklonili rizici koje predstavljaju sigurnosne komponente za dizala koje su stavili na tržište.
Članak 9.
Ovlašteni zastupnici
(1) Proizvođač ili ugraditelj može na temelju pisanog ovlaštenja imenovati ovlaštenog zastupnika.
(2) Obveze utvrđene u članku 7. stavku 1. ili članku 8. stavku 1. ovoga Pravilnika i obveza sastavljanja tehničke dokumentacije iz članka 7. stavka 2. ili članka 8. stavka 2. ovoga Pravilnika nisu dio zadataka ovlaštenog zastupnika.
(3) Ovlašteni zastupnik provodi zadatke utvrđene u ovlaštenju koje mu je dao proizvođač ili ugraditelj. Tim se ovlaštenjem omogućuje ovlaštenom zastupniku da obavlja najmanje sljedeće:
1. da EU izjavu o sukladnosti i, ako je potrebno, odluku (odluke) o odobrenju u vezi sa sustavom kvalitete proizvođača ili ugraditelja te tehničku dokumentaciju čuva na raspolaganju nadležnom inspekcijskom tijelu 10 godina nakon što su sigurnosna komponenta za dizala ili dizalo stavljeni na tržište;
2. da na obrazložen zahtjev nadležnog inspekcijskog tijela dostavi sve podatke i dokumentaciju potrebne za dokazivanje sukladnosti sigurnosnih komponenti za dizala ili dizala;
3. da na zahtjev nadležnog inspekcijskog tijela surađuje s njim u svakoj radnji poduzetoj kako bi se uklonili rizici koje predstavljaju sigurnosne komponente za dizala ili dizala obuhvaćeni ovlaštenjem ovlaštenog zastupnika.
Članak 10.
Obveze uvoznika
(1) Uvoznici na tržište smiju stavljati samo sukladne sigurnosne komponente za dizala.
(2) Prije stavljanja sigurnosne komponente za dizala na tržište uvoznici