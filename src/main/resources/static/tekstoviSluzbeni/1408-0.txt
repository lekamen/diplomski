73 01.07.2015 Presuda Visokog upravnog suda Republike Hrvatske broj: UsII-21/15-2 od 29. travnja 2015.
VISOKI UPRAVNI SUD REPUBLIKE HRVATSKE
1409
PRESUDA
Visoki upravni sud Republike Hrvatske u vijeću sastavljenom od sudaca toga suda Ane Berlengi Fellner, predsjednice vijeća, Marine Kosović Marković i Arme Vagner Popović, članica vijeća, te sudske savjetnice Tatjane Ilić, zapisničarke, u upravnom sporu tužitelja Hrvatski Telekom d.d. Zagreb, Roberta Frangeša Mihanovića 9, kojeg zastupa Maja Mandić, direktorica Odjela pravnih i regulatornih poslova i usklađenosti poslovanja, protiv tuženika Hrvatske agencije za poštu i elektroničke komunikacije, sada Hrvatske regulatorne agencije za mrežne djelatnosti, Zagreb, Roberta Frangeša Mihanovića 9, koju zastupa predsjednik vijeća dr. sc. Dražen Lučić, u predmetu radi postupanja po odluci, u sjednici vijeća održanoj 29. travnja 2015.
presudio je
Odbija se tužbeni zahtjev za oglašavanje ništavim rješenja Hrvatske agencije za poštu i elektroničke komunikacije, klasa: 344-03/13-11/181, urbroj: 376-10/ZM-14-32 (HP) od 30. travnja 2014.
Ova presuda objavit će se u »Narodnim novinama«.
Obrazloženje
Tužitelj je Upravnom sudu u Zagrebu podnio tužbu radi oglašavanja ništavim rješenja tuženika, 344-03/13-11/181, urbroj: 376-10/ZM-14-32 (HP) od 30. travnja 2014. Ovim rješenjem pod točkom I. tužitelju je naloženo da u zadanim rokovima iz tablice »pilot projekt« geodetski snimi i izradi geodetske elaborate za trase kabelske kanalizacije (KK/km), kabela u zemlji (KZ/km) i nadzemne kabele (NK/km) te snimi zauzeća postojećih zdenaca (ZD/kom) za vlastite kabele i kabele operatora korisnika za koje ima sklopljen ugovor o zajedničkom korištenju kabelske kanalizacije (KK) te iste unese u on-line bazu podataka. Točkom 2. nalaže se tužitelju da na mjesečnoj razini dostavi inspektoru tuženika, pisanim putem ili u elektroničkom obliku, izvješće o izvršenim nalozima iz točke 1., isključivo po cjelinama navedenim u tablici »pilot projekt«, a točkom 3. riješeno je da u slučaju nepostupanja inspektor može izreći odgovornoj osobi tužitelja upravnu mjeru u novčanom iznosu u visini od 10 prosječnih godišnjih bruto plaća ostvarenih u Republici Hrvatskoj u prethodnoj godini, a u slučaju daljnjeg nepostupanja veću novčanu kaznu unutar utvrđenog raspona.
Upravni sud u Zagrebu rješenjem posl. broj: UsI-2106/14 od 31. ožujka 2015. oglasio se stvarno nenadležnim i tužbu ustupio ovom Sudu.
Tužitelj u tužbi navodi da na temelju odluke tuženika od 22. prosinca 2010. kao infrastrukturni operator omogućava tuženiku i svim zainteresiranim operatorima korisnicima on-line uvid u bazu podataka svoje elektroničke komunikacijske infrastrukture i druge povezane opreme sa svim prostornim podacima s kojima tužitelj trenutno raspolaže. Navodi da je putem aplikacije trenutno omogućen on-line pristup kabelske kanalizacije kabelskih zdenaca te tehnička dokumentacija postojećeg stanja svake pojedine trase iz koje je vidljiv raspoloživ kapacitet izgrađene kabelske kanalizacije i njezino trenutno zauzeće. Ističe činjenicu da se radi o izrazitoj zemljopisnoj rasprostranjenosti elektroničke komunikacijske infrastrukture koja je izgrađivana tijekom dugog vremenskog razdoblja te postoje mnogobrojne otegotne okolnosti za uspostavu cjelovite baze podataka. Upućuje na zakonodavni okvir koji je bio na snazi u doba intenzivne izgradnje telekomunikacijske kabelske infrastrukture i mreže u Republici Hrvatskoj, a koji je zahtijevao vođenje dokumentacije položaja infrastrukture u prostoru isključivo u papirnatom obliku i po standardima propisanim od strane tijela za graditeljstvo te katastar zemljišta i katastar vodova, što je za pojedine regije bilo neujednačeno. Navodi da se radi o gradnji infrastrukture od strane pravnog prednika tužitelja u najkraćem mogućem roku s manjkavom, a često i nepostojećom izvedbenom dokumentacijom. Upućuje na neujednačenost katastarskih i zemljišnoknjižnih podataka. Budući da je kabelska elektronička komunikacijska