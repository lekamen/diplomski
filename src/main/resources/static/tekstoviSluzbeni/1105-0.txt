56 22.05.2015 Pravilnik o uvjetima i mjerilima za utvrđivanje sustava kvalitete usluga i radova za certificiranje instalatera obnovljivih izvora energije - plitkih geotermalnih sustava i dizalica topline
MINISTARSTVO GRADITELJSTVA I PROSTORNOGA UREĐENJA
1106
Na temelju članka 33. Zakona o energetskoj učinkovitosti (»Narodne novine«, broj 127/14) ministrica graditeljstva i prostornoga uređenja uz suglasnost ministra nadležnog za energetiku donosi
PRAVILNIK
O UVJETIMA I MJERILIMA ZA UTVRĐIVANJE SUSTAVA KVALITETE USLUGA I RADOVA ZA CERTIFICIRANJE INSTALATERA OBNOVLJIVIH IZVORA ENERGIJE – PLITKIH GEOTERMALNIH SUSTAVA I DIZALICA TOPLINE
I. OPĆE ODREDBE
Predmet Pravilnika
Članak 1.
(1) Ovim Pravilnikom propisuje se sustav certificiranja instalatera dijelova zgrade povezanih s energijom u dijelu koji se odnosi na plitke geotermalne sustave i dizalice topline.
(2) Pravilnikom se propisuju:
– uvjeti i mjerila za certificiranje instalatera obnovljivih izvora energije – plitkih geotermalnih sustava i dizalica topline,
– stručna sprema i radno iskustvo potrebno za pristupanje Programu izobrazbe,
– sadržaj i način provođenja Programa izobrazbe i provjere znanja te stručno usavršavanje,
– Registar certificiranih instalatera sustava obnovljivih izvora energije u dijelu koji se odnosi na certificirane instalatere plitkih geotermalnih sustava i dizalica topline,
– Registar Nositelja Programa osposobljavanja za certificirane instalatere plitkih geotermalnih sustava i dizalica topline,
– uvjeti za izdavanje suglasnosti za provođenje Programa osposobljavanja,
– obveze Nositelja Programa osposobljavanja,
– nadzor nad radom Nositelja Programa osposobljavanja,
– uvjeti i način izdavanja Potvrde za obavljanje radova ugradnje plitkih geotermalnih sustava i dizalica topline u Republici Hrvatskoj temeljem certifikata izdanog u drugoj državi članici,
– Evidencija fizičkih osoba koje u Republici Hrvatskoj mogu obavljati radove ugradnje plitkih geotermalnih sustava i dizalica topline temeljem certifikata izdanog u drugoj državi članici.
Svrha Pravilnika
Članak 2.
(1) Svrha ovoga Pravilnika je uspostava cjelovitog sustava certificiranja instalatera obnovljivih izvora energije za radove ugradnje plitkih geotermalnih sustava i dizalica topline i Programa osposobljavanja certificiranih instalatera plitkih geotermalnih sustava i dizalica topline.
(2) Ovim Pravilnikom u zakonodavstvo Republike Hrvatske prenosi se Direktiva 2009/28/EZ Europskog parlamenta i Vijeća od 23. travnja 2009. o poticanju uporabe energije iz obnovljivih izvora te o izmjeni i kasnijem stavljanju izvan snage direktiva 2001/77/EZ i 2003/30/EZ u dijelu koji se odnosi na program certificiranja instalatera plitkih geotermalnih sustava i dizalica topline.
Pojmovi
Članak 3.
(1) Pojedini pojmovi u smislu ovoga Pravilnika imaju sljedeće značenje:
1. certificirani instalater obnovljivih izvora energije – plitkih geotermalnih sustava i dizalica topline je fizička osoba kojoj je izdan certifikat za radove ugradnje plitkih geotermalnih sustava i dizalica topline (toplinskih crpki) prema ovom Pravilniku;
2. dizalica topline (toplinska crpka) je uređaj za grijanje i hlađenje, koji prenosi toplinu iz toplinskog spremnika niže temperaturne razine prema toplinskom spremniku više temperaturne razine. Toplinski spremnik može biti zrak, voda ili tlo;
3. države članice su države članice Europske Unije;
4. geotermalna energija je toplinska energija sadržana u tlu i rezultat je kontinuiranih prirodnih procesa u Zemljinoj kori;
5. Ministarstvo je ministarstvo nadležno za poslove graditeljstva;
6. Nositelj Programa osposobljavanja je pravna osoba kojoj je Ministarstvo izdalo suglasnost za provođenje Programa osposobljavanja certificiranih instalatera plitkih geotermalnih sustava i dizalica topline;
7. plitki geotermalni izvor je osjetna toplina zemljine kore do dubine 400 metara;
8. plitki geotermalni sustav je sustav za iskorištavanje toplinske energije tla u svrhu grijanja i hlađenja;
9. Program izobrazbe je