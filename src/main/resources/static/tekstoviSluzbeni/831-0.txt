40 10.04.2015 Pravilnik o reviziji i nadzoru medicinskog vještačenja u mirovinskom osiguranju
MINISTARSTVO RADA I MIROVINSKOGA SUSTAVA
832
Na temelju članka 129. stavka 7. Zakona o mirovinskom osiguranju (»Narodne novine«, broj 157/2013 i 33/2015), ministar nadležan za mirovinski sustav donosi
PRAVILNIK
O REVIZIJI I NADZORU MEDICINSKOG VJEŠTAČENJA U MIROVINSKOM OSIGURANJU
I. OPĆE ODREDBE
Članak 1.
(1) Ovim Pravilnikom uređuje se način i postupak obavljanja revizije iz članka 125. i 129. Zakona o mirovinskom osiguranju (u daljnjem tekstu: Zakon) nalaza i mišljenja o radnoj sposobnosti, i to smanjenju radne sposobnosti uz preostalu radnu sposobnost, djelomičnom gubitku radne sposobnosti ili potpunom gubitku radne sposobnosti te potpunom gubitku radne sposobnosti člana obitelji osiguranika, na temelju kojega se stječe pravo iz mirovinskog osiguranja prema Zakonu ili drugom propisu, kao i revizija nalaza i mišljenja o profesionalnoj ili općoj nesposobnosti za rad i preostaloj radnoj sposobnosti prema posebnom propisu, koji je donesen u Zavodu za vještačenje, profesionalnu rehabilitaciju i zapošljavanje osoba s invaliditetom (u daljnjem tekstu: ZOSI).
(2) Ovim Pravilnikom uređuje se način i postupak nadzora i kontrole po službenoj dužnosti sukladno članku 126.a Zakona, za prava utvrđena na temelju nalaza i mišljenja iz stavka 1. ovoga članka te nalaza i mišljenja o tjelesnom oštećenju, odnosno oštećenju organizma, tijekom korištenja tih prava.
(3) Ovim Pravilnikom uređuje se rad vještaka-revizora i vijeća vještaka-revizora u ustrojstvenoj jedinici ministarstva nadležnog za mirovinski sustav (u daljnjem tekstu: ministarstvo) u postupku revizije nalaza i mišljenja iz stavka 1. ovoga članka, kao i postupanja po nadzoru i kontroli iz stavka 2. ovoga članka, izuzeće vještaka-revizora, sastav vijeća, donošenje mišljenja, rješavanje spornih pitanja, rokovi za donošenje mišljenja i postupanje s donesenim mišljenjem te donošenja nalaza i mišljenja u postupku nadzora i kontrole tijekom korištenja prava.
Članak 2.
(1) Vještačenje u postupku revizije iz članka 1. stavka 1. ovoga Pravilnika i postupku nadzora i kontrole iz članka 1. stavka 2. ovoga Pravilnika, obavljaju vještaci-revizori, odnosno vijeće vještaka-revizora te po potrebi svi vještaci revizori na zajedničkom sastanku.
(2) Vještaci-revizori i vijeće vještaka-revizora moraju se u svojem radu držati Zakona, Uredbe o metodologijama vještačenja, ovoga Pravilnika i drugih propisa te načela i dostignuća suvremene medicinske znanosti.
II. REVIZIJA NALAZA I MIŠLJENJA
Članak 3.
Nalaz i mišljenje iz članka 1. stavka 1. ovoga Pravilnika, kojeg je donijela ustrojstvena jedinica ZOSI, a na temelju kojega se stječe pravo prema Zakonu, prije donošenja rješenja o pravu, obvezno podliježe reviziji koju obavlja vještak-revizor, odnosno vijeće vještaka-revizora.
Članak 4.
(1) Nalaz i mišljenje iz članka 3. ovoga Pravilnika na temelju koje se stječe pravo prema Zakonu, zajedno s medicinskom i drugom dokumentacijom, ustrojstvena jedinica ZOSI dostavlja izravno ministarstvu na reviziju nalaza i mišljenja.
(2) Revizija nalaza i mišljenja iz stavka 1. ovoga članka obavlja se na temelju medicinske i druge dokumentacije u predmetu, a iznimno se može zahtijevati dodatna medicinska obrada, kao i neposredni pregled osiguranika.
(3) Kada vještak-revizor, odnosno vijeće vještaka-revizora ocijeni da je to potrebno radi cjelovitog utvrđivanja stanja radne sposobnosti, uputit će osiguranika na pregled, odnosno dodatnu dijagnostičku obradu.
(4) U obavljanju revizije donosi se mišljenje kojim se potvrđuje, odnosno ne potvrđuje nalaz i mišljenje iz članka 1. stavka 1. ovoga Pravilnika koji je donijela ustrojstvena jedinica ZOSI ili daju primjedbe s uputom za izmjenu nalaza i mišljenja.
(5) Kada nalaz i mišljenje iz stavka 4. ovoga članka treba mijenjati u povodu revizije, ustrojstvena jedinica ZOSI obvezna je donijeti novi nalaz i mišljenje držeći se uputa iznijetih u postupku revizije.
(6) Revizija nalaza i mišljenja 