 neizvršenja.
Ustavni sud u tom smislu ponovo podsjeća da vacatio legis služi da se pravni subjekti (adresati zakona) upoznaju i pripreme za preuzimanje obveza koje im propisuje novi zakon. Međutim, ne postoji mogućnost da se pravnim subjektima (adresatima zakona) nameće izvršenje obveze, propisane tim novim zakonom, već na dan publikacije zakona u službenom glasilu, a koje bi se trebale izvršiti do dana njegova stupanja na snagu, s posljedicom da se neizvršenje obveze na dan njegova stupanja na snagu smatra prekršajem.
To je pogrešno shvaćanje funkcije publikacije zakona, pogrešno shvaćanje značenja i svrhe vakacijskog razdoblja, ali i pogrešno shvaćanje načina na koji se normativnim putem smiju nametati obveze pravnim subjektima u demokratskom društvu utemeljenom na vladavini prava i zaštiti individualnih prava.
14.1. Valja zaključiti da je zakonodavac bio dužan odrediti primjereni rok za izvršenje obveze vjerovnika po izmijenjenom članku 11.a ZoPKred-a:75/09-102/15 nakon njegova stupanja na snagu, to jest nakon 1. siječnja 2014., a prekršajnu odgovornost predvidjeti tek nakon isteka tog primjerenog roka. Zakonodavac to nije učinio.«
66.1. U slučaju koji se razmatra u ovom ustavnosudskom postupku situacija je drugačija utoliko što sam ZoSSI-ja:26/11 nikada nije sadržavao odredbu prema kojoj bi zatečeni dužnosnici – članovi NO morali prestati biti članovi nadzornih odbora trgovačkih društava tijekom vakacijskog razdoblja. To je interpretacija, odnosno praksa Povjerenstva, koja proizlazi iz njegova stajališta da su na dan stupanja na snagu ZoSSI-ja:26/11 zatečeni dužnosnici – članovi NO ušli u zonu protupravnog ponašanja, zbog kojega moraju biti podvrgnuti sankcijama tog istog povjerenstva.
Drugim riječima, pravilo da zatečeni dužnosnici ne smiju biti članovi nadzornih odbora trgovačkih društava na dan stupanja na snagu ZoSSI-ja:26/11 osmislilo je Povjerenstvo, ignorirajući izravne učinke takve obveze na funkcioniranje velikog broja trgovačkih društava u zemlji, kao i činjenicu da je iz ZoSSI-ja:26/11 jasno proizlazilo kako na dan njegova stupanja na snagu ne postoje zakonske pretpostavke za imenovanje novih članova nadzornih odbora trgovačkih društava.
Konkretno, već je rečeno da je Povjerenstvo ignoriralo činjenicu da je za imenovanje novih članova nadzornih odbora trgovačkih društava bilo nužno prethodno donošenje propisa o načinu i uvjetima provedbe javnog natječaja za nove članove nadzornih odbora, a zatim i provedba javnih natječaja, koje radnje zahtijevaju vrijeme. Zanemarilo je činjenicu da zakonodavac nije odredio rok nadležnim tijelima (Vladi Republike Hrvatske, odnosno predstavničkim tijelima jedinica lokalne i jedinice područne (regionalne) samouprave) za donošenje tih propisa. Ignoriralo je i postupanje nadležnih tijela (među kojima i predlagateljice ZoSSI-ja:26/11), koja su očito smatrala da iz članka 14. stavka 1. ZoSSI-ja:26/11 ne proizlazi nikakva obveza trenutačnog opoziva svih njihovih članova nadzornih odbora (zatečenih dužnosnika) u svim trgovačkim tvrtkama u zemlji, odnosno nikakva obveza svih tih zatečenih dužnosnika – članova NO da trenutačno daju ostavke.
67. Govoreći o članku 14. stavku 1. ZoSSI-ja:26/11, Povjerenstvo je u odgovoru na tužbu podnositelja od 4. svibnja 2015. istaknulo i ovo: »Iako iz sadržaja ove odredbe proizlazi da obveza razrješenja situacije nastupa odmah, tuženik je kroz praksu u predmetima iz svoje nadležnosti prihvaćao određeno vremensko razdoblje tolerancije u kojem je dužnosnicima realno moguće svoje postupanje uskladiti sa zakonom propisanim obvezama i ograničenjima. Kroz praksu, Povjerenstvo je prihvaćalo rok od 30 dana od dana stupanja na dužnost kao primjeren rok za usklađivanje ponašanja dužnosnika s odredbama ZSSI-a«.
Navedena praksa (»prihvaćanje razdoblja tolerancije«), prema riječima samog Povjerenstva, odnosi se na situacije kad neki novi dužnosnik tek stupa na dužnost. Ustavni sud smatra da nije potrebno posebno obrazlagati razloge zbog kojih ta praksa nije prikladna