134 11.12.2015 Pravilnik o izmjenama Pravilnika o ocjenjivanju djelatnih vojnih osoba
MINISTARSTVO OBRANE
2514
Na temelju članka 107. stavka 4. Zakona o službi u Oružanim snagama Republike Hrvatske (»Narodne novine«, br. 73/13 i 75/15), donosim
PRAVILNIK
O IZMJENAMA PRAVILNIKA O OCJENJIVANJU DJELATNIH VOJNIH OSOBA
Članak 1.
U Pravilniku o ocjenjivanju djelatnih vojnih osoba (»Narodne novine«, br. 114/14) članak 14. mijenja se i glasi:
»Članak 14.
(1) Službena ocjena donosi se na temelju pojedinačnih ocjena i predstavlja ukupne mogućnosti djelatne vojne osobe.
(2) Djelatnim vojnicima/mornarima ne ocjenjuje se sposobnost zapovijedanja odnosno upravljanja.
(3) Službena ocjena rezultat je prosjeka pojedinačnih ocjena i može biti veća za dvije ocjene od najmanje pojedinačne ocjene.
(4) Djelatna vojna osoba za koju nije provedena provjera tjelesne spremnosti zbog privremene zabrane tjelesnog naprezanja ili zbog utvrđene neprihvatljive tjelesne građe u skladu s pravilnikom kojim se utvrđuju zdravstveni, psihički, tjelesni i sigurnosni uvjeti za prijam u službu može biti ocijenjen službenom ocjenom najviše »dobar«.
(5) Iznimno od stavka 4. ovoga članka, djelatnim vojnim osobama za koje se ne provodi provjera tjelesne spremnosti iz drugih razloga propisanih pravilnikom kojim se utvrđuju zdravstveni, psihički, tjelesni i sigurnosni uvjeti za prijam u službu, ne ocjenjuje se razina tjelesne sposobnosti.
(6) Djelatna vojna osoba ocijenjena pojedinačnom ocjenom »ne zadovoljava« po jednom ili više elemenata ocjenjivanja iz članka 2. stavka 2. ovoga Pravilnika bit će ocijenjena službenom ocjenom »ne zadovoljava« ako je ispunjen i uvjet iz članka 22. ovoga Pravilnika.«
Članak 2.
Obrazac za ocjenjivanje (Obrazac 2) i obrazac za savjetovanje (Obrazac 3) se mijenjaju i nalaze se u prilogu ovoga Pravilnika i čine njegov sastavni dio.
Članak 3.
(1) Postupak ocjenjivanja za 2015. godinu dovršit će se u skladu s odredbama Pravilnika o ocjenjivanju djelatnih vojnih osoba (»Narodne novine«, br. 114/14).
(2) Djelatne vojne osobe ocijenjene za 2015. godinu pojedinačnom ocjenom »ne zadovoljava« po elementu ocjenjivanja: zahtijevana razina tjelesne spremnosti iz članka 2. stavka 2. podstavka 5. Pravilnika o ocjenjivanju djelatnih vojnih osoba (»Narodne novine«, br. 114/14) bit će ocijenjeni službenom ocjenom »zadovoljava«.
Članak 4.
Ovaj Pravilnik objavit će se u »Narodnim novinama« i stupa na snagu 1. siječnja 2016.
Klasa: 023-03/15-04/44
Urbroj: 512-01-15-2
Zagreb, 2. prosinca 2015.
Ministar Ante Kotromanović, v. r.

Obrazac za ocjenjivanje (Obrazac 2)
Obrazac za savjetovanje (Obrazac 3)


