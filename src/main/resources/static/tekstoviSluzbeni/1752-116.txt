 trgovačkog društva čijim dionicama raspolaže Republika Hrvatska provede na temelju posebnog zakona koji određuje da će se 7% dionica prodati zaposlenicima i ranijim zaposlenicima pod posebnim pogodnostima, da će se 25% plus jedna dionica prodati strateškom ulagatelju, da će se 15% dionica prodati u postupku javne ponude sukladno propisima koji uređuju izdavanje i promet vrijednosnih papira, te da će se preostali dio dionica prodati ili zamijeniti sukladno tržišnim prilikama.«
394. Izvan prethodnog slučaja vezanog uz ocjenu ustavnosti samog Zakona o privatizaciji INA-e, u osnovi su moguće dvije situacije. Ovisno o situaciji o kojoj je riječ okvirno se procjenjuju i ovlasti kaznenog suda za odlučivanje o »protivnosti interesima Republike Hrvatske« pravnih poslova vezanih uz INA-u.
395. Prvo, kad bi kazneni sud utvrdio da je Vlada prekoračila granice ovlasti koje su joj Zakonom o privatizaciji INA-e bile priznate odnosno da se u sklopljenim ugovorima ne poštuju odredbe tog zakona, bila bi riječ o nezakonitom djelovanju Vlade odnosno nezakonitim ugovorima. Ako bi u konkretnom kaznenom predmetu »protivnost interesima Republike Hrvatske« takvog nezakonitog djelovanja Vlade odnosno nezakonitih ugovora bila relevantna za odlučivanje o kaznenoj odgovornosti predsjednika Vlade za sklapanje tih ugovora (što ovisi o kaznenom djelu za koje bi bio optužen), sud bi imao vrlo široko područje slobodne procjene u pitanju jesu li te nezakonitosti ugrozile, narušile ili umanjile zakonom zaštićeno interesno područje Republike Hrvatske.
396. Drugo, kad bi kazneni sud utvrdio da Vlada nije prekoračila granice ovlasti koje su joj Zakonom o privatizaciji INA-e bile priznate odnosno da se u sklopljenim ugovorima poštuju odredbe tog zakona, bila bi riječ o zakonitom djelovanju Vlade odnosno zakonitim ugovorima. U takvoj bi situaciji kazneni sud teško mogao opravdati svoju odluku da u kaznenom postupku dokazuje kako je takvo zakonito djelovanje Vlade ugrozilo, narušilo ili umanjilo odnosno da su takvi zakoniti ugovori ugrozili, narušili ili umanjili zakonom zaštićeno interesno područje Republike Hrvatske. To stoga što je sam Zakon o privatizaciji INA-e u članku 10. izrijekom propisao mehanizme »zaštite interesa i sigurnosti Republike Hrvatske«, a time i definirao zaštićeno interesno područje Republike Hrvatske (v. članak 10. tog zakona u točki 219.).
397. U ovom drugom slučaju, vlastita procjena suda o »protivnosti interesima Republike Hrvatske« inače zakonitog djelovanja Vlade odnosno zakonitih ugovora s ciljem dokazivanja krivnje predsjednika Vlade za sklapanje tih ugovora (u okviru kaznenog djela za koje bi ta sudska procjena bila relevantna) u osnovi bi mogla dovesti do dviju vrsta povreda.
397.1. Prvo, kad je riječ o predsjedniku Vlade, moglo bi doći do povrede jamstva pravne predvidljivosti kaznenog djela koje za takvog optuženika proizlazi iz članka 31. stavka 1. Ustava.
397.2. Drugo, kad je riječ o objektivnom ustavnom poretku, moglo bi se dogoditi da se sud u takvoj (zakonitoj) pravnoj situaciji neosnovano umiješa u ustavnu nadležnost Vlade koja je ovlaštena u okvirima zakona sklapati pravne poslove (time bi sud prekršio ustavno načelo diobe vlasti iz članka 4. Ustava) i za koje Vlada odgovara prema posebnim pravilima političke odgovornosti (time bi sud prekršio članak 112. Ustava). Članci 4. i 112. Ustava glase:
»Članak 4.
U Republici Hrvatskoj državna je vlast ustrojena na načelu diobe vlasti na zakonodavnu, izvršnu i sudbenu ...
Načelo diobe vlasti uključuje oblike međusobne suradnje i uzajamne provjere nositelja vlasti propisane Ustavom i zakonom.«
»Članak 112.
Vlada je odgovorna Hrvatskom saboru.
Predsjednik i članovi Vlade zajednički su odgovorni za odluke koje donosi Vlada, a osobno su odgovorni za svoje područje rada.«
U nastavku se razmatra ova druga skupina mogućih povreda vezana uz članke 4. i 112. Ustava jer je riječ o ustavnopravnim aspektima problema (v. točke od 398. do 412.).
398. Ustavni sud prvo podsjeća da pri razmatranju