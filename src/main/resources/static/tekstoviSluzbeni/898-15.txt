 moguće izreći kaznu zatvora od pet godina ili težu kaznu. Razlog za ponovno lišenje slobode nađen je u brojnosti svih kaznenih djela koja se podnositelju stavljaju na teret te spremnosti na daljnje činjenje kaznenih djela i izraženoj upornosti odnosno u realnoj opasnosti »da bi boravkom na slobodi počinio teže kazneno djelo za koje je prema zakonu moguće izreći kaznu zatvora od pet godina ili težu kaznu«.
Na toj su osnovi sudac istrage i sudsko vijeće zaključili da je podnositelj prekršio obećanja koja je dao u odnosu na prvotna četiri kaznena djela iz prvotno pokrenute istrage, kao i izrečenu mu mjeru opreza te su mu ponovo odredili istražni zatvor, sada za ta, ali i nova tri djela, naplativši ujedno i podnositeljevo jamstvo u korist državnog proračuna.
35. Za Ustavni sud u ovom ustavnosudskom postupku postoji samo jedno ustavnopravno relevantno pitanje kad je riječ o zaštiti ustavnih prava pojedinaca: je li s aspekta jamstva slobode osobe u smislu članka 22. stavka 1. Ustava i članka 5. stavka 1. točke c) u vezi sa stavkom 3. Konvencije ustavnopravno prihvatljivo (prema terminologiji Konvencije, »zakonito«) oduzimati slobodu osobi i lišavati je uplaćenog jamstva u situaciji kad bude utvrđena osnovana sumnja da je ta osoba počinila neko (bilo koje) kazneno djelo za koje je prema zakonu moguće izreći kaznu zatvora od pet godina ili težu kaznu, a da to kazneno djelo izlazi izvan kruga onih zbog kojih se protiv nje pokrenula istraga, odredio istražni zatvor, odobrilo jamstvo i propisale mjere opreza?
Odgovarajući niječno na to pitanje, Ustavni sud ne polazi samo od izričaja članka 123. stavka 1. točke 3. ZKP-a, sagledavajući ih u njihovoj cjelini, koji – prema njegovoj ocjeni – jasno i nedvosmisleno upućuju na negativan odgovor, budući da zahtijevaju konkretnu i razboritu naznaku postojanja opasnosti da će osoba »ponoviti kazneno djelo ili da će dovršiti pokušano kazneno djelo, ili da će počiniti teže kazneno djelo za koje je prema zakonu moguće izreći kaznu zatvora od pet godina ili težu kaznu«). Ustavni sud polazi – posluži li se terminologijom ESLJP-a, i sa »stajališta zdravog razuma« (point of common sense). S tog je stajališta teško razumjeti kako bi postupanje osobe koja je u sličnoj situaciji kao podnositelj, a koja, primjerice, skrivi tešku prometnu nesreću sa smrtnim posljedicama (za koju je prema zakonu moguće izreći kaznu zatvora od pet godina ili težu kaznu), moglo i smjelo štetno utjecati na njezinu pravnu situaciju vezanu uz prvotnu istragu i mjere koje su u okviru nje određene toj osobi (to jest dovesti do ponovnog lišenja slobode u okviru prvotne istrage, naplate jamčevine i ukidanja mjera opreza).
36. Ustavni sud podsjeća na načelno pravno stajalište, sadržano u njegovoj novijoj odluci broj: U-III-6979/2014 od 19. studenoga 2014.:
»10. ... Stajalište je Ustavnog suda da se članak 123. stavak 1. točka 3. ZKP-a/08 može pravilno primijeniti samo u slučaju kada sud najprije utvrdi postojanje činjenica iz kojih proizlazi konkretna i razborito predvidiva bojazan od ponavljanja kaznenog djela, a zatim i da se radi o opasnosti ponavljanja istog ili istovrsnog djela.«
Istovjetno je stajalište izraženo i u ranijoj odluci Ustavnog suda broj: U-III-1162/1997 od 2. prosinca 1998.:
»Bojazan da će okrivljenik ponoviti kazneno djelo znači da bi mogao izvršiti kazneno djelo istovjetno ili slično s kaznenim djelom za koje se kazneno goni, a ne bilo koje drugo kazneno djelo.«
36.1. S obzirom na svoju dugogodišnju stabilnu i čvrstu praksu o tom pitanju, Ustavni sud izražava zabrinutost zbog odstupanja koja su sudac istrage i sudsko vijeće učinili u predmetu koji se razmatra u ovom ustavnosudskom postupku. Oni su u članak 123. stavak 1. točku 3. ZKP-a uveli objektivno mjerilo visine propisane kazne zatvora kao jedini kriterij prema kojem se prosuđuje primjena te zakonske odredbe na konkretne slučajeve (»odredbe Zakona o kaznenom postupku ne specificiraju prirodu kaznenih djela već se ono određuje prema težini kaznenog djela vezano 