 dvadeset koraka ispred sredine stroja i kada se pozdravljana osoba približi na pedeset koraka, zapovijeda: Pozdrav nade – SNO! ili Po – ZDRAV!
Zapovjednici satnija i vodova te dočasnici izvan stroja pozdravljaju rukom (ako nisu naoružani ručnom strojnicom ili puškom).
Nakon pozdrava zapovjednik bojne zapovijeda: Po – ZOR!
Članak 144.
Bojna u kretanju pozdravlja u koloni. Kada se približi pozdravljanoj osobi na dvadeset do trideset koraka, zapovjednik bojne zapovijeda: Bojna, pozdrav nade – SNO (nalije – VO)!
Zapovjednici satnija (samostalnih postrojba) zapovijedaju: Vježbovnim kora – KOM! a zatim: Pozdrav nade – SNO (nalije – VO)!
Zapovjednici satnija (samostalnih postrojba) zapovijedaju postupno: zapovjednik čelne satnije zapovijeda odmah, ostali u trenutku kada sredina satnije koja se kreće ispred, bude blizu osobe koja se pozdravlja. Kada čelna satnija (samostalna postrojba) prođe pokraj osobe koja se pozdravlja deset koraka, zapovjednik satnije zapovijeda: Po –ZOR!, a zatim: Običnim kora – KOM!
Ostali zapovjednici satnija (samostalnih postrojba) postupaju na isti način.
VIII. OSTALE ODREDBE
1. DOČEK I ISPRAĆAJ
Članak 145.
Za doček i ispraćaj postrojbe te svečanost se u načelu postrojavaju u sljedeće vježbovne strojeve:
– vod – u dvovrsni stroj,
– satnija – u dvovrsni poredak,
– bojna – u dvovrsni poredak ili crtu vodnih kolona.
Na dočeku i ispraćaju na mjestima na kojima nema prostora za propisane strojeve, postrojbe se postrojavaju u vježbovne strojeve koji odgovaraju prostoru i drugim prilikama.
Postrojbe za doček i ispraćaj postrojbe te svečanost pozdravljaju kako je propisano za postrojbe kada pozdravljaju u mjestu.
2. DONOŠENJE I VRAĆANJE ZASTAVA NA SVEČANOSTIMA
Članak 146.
Za donošenje i vraćanje zastave Republike Hrvatske određuje se zastavna skupina jačine desetine.
Za nositelja zastave Republike Hrvatske određuje se časnik čina poručnik-natporučnik, a za njegova dva pratitelja dočasnici čina skupnik-narednik.
Zastava Republike Hrvatske nosi se složena u trokut na objema rukama, koje su ispružene, a lakti su prislonjeni uz tijelo.
Nositelj zastave Republike Hrvatske i pratitelji postrojeni su u jednu vrstu. Desetina je postrojena u dvovrsnom stroju, tri koraka iza nositelja zastave Republike Hrvatske i pratitelja.
Zastavna skupina naoružana je osobnim naoružanjem, nose kacige, a nositelj zastave naoružan je bočnim oružjem.
Članak 147.
Za donošenje i vraćanje zastave postrojbe određuje se zastavna skupina u sastavu: nositelj zastave postrojbe čina poručnik-natporučnik i dva pratitelja dočasnici čina skupnik-narednik.
Zastavu postrojbe na koplju nosi nositelj zastave, držeći koplje objema rukama uz desni bok pod kutom od 45 stupnjeva.
Zastavna skupina postrojena je u jednu vrstu i nose kacige.
Nositelj zastave naoružan je bočnim oružjem, a pratitelji osobnim naoružanjem.
Članak 148.
Kada se zastava Republike Hrvatske i zastava postrojbe zastave donose ili vraćaju istodobno, zastavne skupine se postrojavaju zajedno. Skupinom zapovijeda nositelj zastave Republike Hrvatske.
Članak 149.
Nakon donošenja zastave Republike Hrvatske pred stijeg nositelj zastave stane ispred stijega i ispruži ruke, pratitelji uhvate lijevi i desni gornji rub zastave i učvrste na uređaj za dizanje zastave, pridržavaju zastavu, a nositelj zastave je u osnovnome stavu diže na stijeg.
Kada se donji rub zastave podigne od tla, pratitelji istodobno čine korak natrag i pozdravljaju rukom. Nakon podizanja zastave na stijeg nositelj zastave iskorači korak natrag i pozdravlja rukom. Pri dizanju zastave postrojbe iskazuju počast osnovnim stavom (časnici i dočasnici izvan stroja pozdravljaju rukom), koji se zapovijeda u trenutku dizanja zastave, a završava se kada je zastava na vrhu stijega. Ako se pri tome izvodi himna Republike Hrvatske, počast zastavi iskazuje se sve dok traje izvedba.
Članak 150.
Zastavna skupina nakon podizanja zastave Republike Hrvatske i završetka himne Republike Hrvatske okreće se čelom nazad i zauzima stav na mjestu odmor.