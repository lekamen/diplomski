 Navedeni poduzetnici ukazuju na odluku Suda EU u združenim predmetima T-305-307/94, T-313-316/94, T-318/94, T-325/94, T-328/94, T-329/94 i T-335/94 Limburgse Vinyl Maatschappij NV i drugi v Commission (paragraf 23) gdje se navodi da, u slučaju da je odluka Komisije o postojanju povrede pravila tržišnog natjecanja utemeljena na pretpostavci da se utvrđeni podaci ne mogu objasniti ni na koji drugi način nego jedino kao posljedica usklađenog djelovanja poduzetnika, dostatno je da stranke dokažu okolnosti koje prikazuju zaključke Komisije na drugačiji način (u drugačijem svjetlu) i time omoguće drugačije objašnjenje činjenica od onoga koje je usvojila Komisija. Navedeni poduzetnici smatraju kako su ukazali Agenciji na čitav niz okolnosti koje su utjecale na formiranje cijena za sezonu 2013. i koje je Agencija morala uzeti u obzir prilikom zaključivanja o postojanju usklađenog djelovanja, odnosno nedozvoljenog sporazuma između poduzetnika, a koje okolnosti pružaju alternativno objašnjenje utvrđenih činjenica, i to alternativu koja je realna, poslovna logična i plauzibilna. Marina Šibenik, Marina Dalmacija i Marina Borik također ukazuju i na odluku suda EU u predmetu T-53/03 BPB plc v Commission (paragraf 143) u kojoj je navedeno kako se ujednačeno postupanje poduzetnika (parallel conduct) ne može smatrati dokazom usklađenog djelovanja osim ako usklađeno djelovanje predstavlja jedino prihvatljivo objašnjenje takvog postupanja. Stoga je Agencija morala na uvjerljiv, precizan i dosljedan način pokazati da za cjenike za 2013. godinu zaista nema drugog objašnjenja od onoga da su marine dogovorile iznose cijena, a što Agencija nije učinila. Obavijest o preliminarno utvrđenim činjenicama ne sadrži bilo kakvo očitovanje, analizu ili zaključak u pogledu cilja kojem bi sklapanjem zabranjenog sporazuma smjerao bilo koji od sudionika sjednice Udruženja u listopadu 2012. U predmetu T-53/03 BPB plc v Commission (paragraf 62) Sud EU utvrđuje da u situacijama u kojima povreda pravila tržišnog natjecanja uključuje antikompetitivne sporazume i usklađena djelovanja Komisija mora posebice pokazati kako je poduzetnik svojim ponašanjem namjeravao doprinijeti zajedničkim ciljevima svih udruženih poduzetnika te da je bio svjestan postupanja koje je planirano ili već provedeno od strane drugih poduzetnika. Stoga Marina Šibenik, Marina Dalmacija i Marina Borik smatraju iznenađujućim, nepravednim i na zakonu neutemeljenim pristupom Agencije da sve stranke ovog postupka gleda kao cjelinu, ne ulazeći niti malo u eventualne razlike njihovih vlastitih interesa i financijskih rezultata, posebice imajući u vidu to da Agencija čitav predmet upravo temelji na vlastitoj interpretaciji ponašanja poduzetnika, koja je, prema tome, više nego manjkava i nepotpuna. S obzirom na to da se u ovom konkretnom slučaju ne radi o ograničenju po cilju. Agencija je u skladu sa Smjernicama i praksom Suda EU morala ispitati ima li navodni sporazum značajni ograničavajući učinak za tržišno natjecanje. U tom smislu je bilo potrebno provesti detaljnu analizu obilježja tržišta te obilježja same razmjene informacija, što Agencija nije učinila.
U odnosu na vrijeme trajanja navodnog zabranjenog sporazuma, Marina Dalmacija i Marina Borik ističu kako su njihovi cjenici za 2013. godinu bili u primjeni tek od 1. travnja 2013. pa ne smatraju opravdanim zaključak Agencije kako je vrijeme trajanja sporazuma od 25. listopada 2012. do 31. ožujka 2014. Naime, u razdoblju od održavanja sjednice Udruženja od 25. listopada 2012. do 31. ožujka 2013. na snazi je bio cjenik za 2012. godinu koji nije bio zahvaćen navodnom razmjenom informacija.
6.6. Očitovanje Tehnomonta
Agencija je 27. lipnja 2014. zaprimila očitovanje Tehnomonta na Obavijest o preliminarno utvrđenim činjenicama u postupku, u kojem se u bitnome navodi kako na sjednicama Udruženja nikad nije bilo verifikacije zapisnika s prethodne sjednice pa tako niti zapisnik sa sjednice održane dana 25. listopada 2012. nije verificiran na sljedećoj