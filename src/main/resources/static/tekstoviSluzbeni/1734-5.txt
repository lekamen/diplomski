 ciljeva proizvođača
Članak 6.
Proizvođač je obvezan ispuniti ciljeve u gospodarenju otpadnom ambalažom razmjerno količini ambalaže od proizvoda koje je stavio na tržište uplatom naknade gospodarenja na račun Fonda, na način propisan Uredbom.
Izuzeće i obveze malog proizvođača u ispunjavanju ciljeva
Članak 7.
(1) Proizvođač koji godišnje stavlja na tržište manje od:
– 300 kg ambalaže od stakla,
– 100 kg ambalaže od papira, kartona i višeslojne (kompozitne) ambalaže s pretežno papir-kartonskom komponentom,
– 50 kg ambalaže od metala,
– 50 kg ambalaže od plastike,
– 50 kg ambalaže od drva,
– 50 kg ambalaže od ostalih ambalažnih materijala,
smatra se malim proizvođačem i ne podliježe obvezi ispunjavanja ciljeva iz članka 5. ovoga Pravilnika kao ni obvezi označavanja ambalaže sukladno ovom Pravilniku.
(2) Proizvođač iz stavka 1. ovoga članka obvezan je najkasnije do 1. ožujka tekuće godine za prethodnu kalendarsku godinu dostaviti u Registar gospodarenja posebnim kategorijama (u daljnjem tekstu: Registar) Izvješće o vrsti i količini jednokratne ambalaže stavljene na tržište na području Republike Hrvatske na obrascu AO1 (u daljnjem tekstu: Obrazac AO1) iz Priloga II. ovog Pravilnika.
(3) Iznimno od stavaka 1. i 2. ovoga članka, mali proizvođač koji stavlja na tržište na području Republike Hrvatske pića u ambalaži koja su obuhvaćena sustavom povratne naknade, bez obzira na količinu koju stavlja na tržište, obvezan je za takvu ambalažu plaćati povratnu naknadu te je označiti sukladno ovom Pravilniku.
(4) Odredbe stavka 1. ovoga članka ne odnose se na proizvođača koji stavlja na tržište proizvode u ambalaži od kojih nastaje otpadna ambalaža koja je opasni otpad.
III. ZAHTJEVI U PROIZVODNJI, STAVLJANJU NA TRŽIŠTE I UPORABI AMBALAŽE
Opći zahtjevi
Članak 8.
(1) Ambalažer je obvezan u skladu s najboljim dostupnim tehnologijama proizvoditi ambalažu koju je moguće ponovno uporabiti, oporabiti i/ili reciklirati kako bi se nepovoljni utjecaj na okoliš od ambalaže i otpadne ambalaže sveo na najmanju moguću mjeru.
(2) Ambalažer i proizvođač smiju staviti na tržište samo ambalažu koja zadovoljava bitne zahtjeve o proizvodnji i sastavu ambalaže te njenoj pogodnosti za ponovnu uporabu i oporabu, uključujući i recikliranje.
(3) Zahtjevi iz stavka 2. ovoga članka koje mora zadovoljiti ambalaža utvrđeni su u Prilogu III. ovoga Pravilnika.
(4) Za ambalažu proizvedenu i stavljenu na tržište sukladno hrvatskim normama iz Priloga IV. ovoga Pravilnika, smatrat će se da udovoljava zahtjevima iz stavka 3. ovoga članka.
(5) Ambalažer je obvezan najkasnije do 1. ožujka tekuće godine za prethodnu kalendarsku godinu dostaviti u Registar Izvješće ambalažera s podacima o vrsti i količini ambalaže stavljene na tržište na području Republike Hrvatske na obrascu AO2 (u daljnjem tekstu: Obrazac AO2) iz Priloga V. ovog Pravilnika.
Sadržaj teških metala u ambalaži
Članak 9.
(1) Ambalažer smije staviti na tržište ambalažu izrađenu od ambalažnog materijala čiji ukupni sadržaj teških metala (olova, kadmija, žive i šesterovalentnog kroma), nije veći od 100 mg po kilogramu mase, osim u slučaju ambalaže koja je u cijelosti izrađena iz olovnog kristalnog stakla sukladno propisu kojim se uređuju proizvodi od kristalnog stakla.
(2) Ambalažer je obvezan osigurati certifikat o sadržaju teških metala u ambalažnom materijalu iz stavka 1. ovoga članka od za to ovlaštene osobe.
(3) Proizvođač je obvezan za svaku novu seriju ambalažnog materijala istog sastava i iste vrste u koji pakira proizvode pribaviti od ambalažera certifikat iz stavka 2. ovoga članka.
Iznimke za staklenu ambalažu
Članak 10.
(1) Iznimno od članka 9. stavka 1. ovoga Pravilnika, ukupni sadržaj teških metala u staklenoj ambalaži može biti veći od 100 mg po kilogramu mase samo ako su tijekom njene izrade korišteni reciklirani materijali i samo ako povećanje granične vrijednosti nije posljedica namjernog dodavanja teških metala u proizvodni proces.
(2) U slučaju kada prosječan sadržaj teških metala prigodom bilo kojih 