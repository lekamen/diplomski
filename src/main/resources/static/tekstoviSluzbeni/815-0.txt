39 08.04.2015 Odluka Ustavnog suda Republike Hrvatske broj: U-III-1157/2015 od 23. ožujka 2015.
USTAVNI SUD REPUBLIKE HRVATSKE
816
Ustavni sud Republike Hrvatske u sastavu Jasna Omejec, predsjednica, te suci Marko Babić, Snježana Bagić, Slavica Banić, Mario Jelušić, Davor Krapac, Ivan Matija, Antun Palarić, Aldo Radolović, Duška Šarin i Miroslav Šeparović, u postupku koji je ustavnom tužbom pokrenuo Branimir Glavaš iz Osijeka, kojeg zastupaju Dražen Matijević, odvjetnik iz Osijeka, i Višnja Drenški Lasan, odvjetnica iz Zagreba, na sjednici održanoj 23. ožujka 2015. donio je
ODLUKU
I. Ustavna tužba se djelomično usvaja.
II. Ukida se rješenje Vrhovnog suda Republike Hrvatske broj: II-Kž-75/15-4 od 2. ožujka 2015. u dijelu izreke koji glasi: »koji istražni zatvor po ovom rješenju može trajati do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen«.
III. O istražnom zatvoru iz točke II. ove izreke odnosno o duljini njegova daljnjeg trajanja odlučuje Vrhovni sud Republike Hrvatske u skladu s točkom 40. obrazloženja ove odluke. Ako Vrhovni sud Republike Hrvatske ne odluči drugačije, istražni zatvor određen rješenjem iz točke II. ove izreke prestaje 5. travnja 2015.
IV. U postupku iz točke III. ove izreke, Vrhovni sud Republike Hrvatske također je dužan ocijeniti postoji li povreda članka 14. u vezi s člankom 5. stavkom 1. točkom a) Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispravak 14/02. i 1/06.), u slučaju opisanom u točkama od 32. do 39.1. obrazloženja ove odluke.
V. Ustavna tužba odbija se u dijelovima koji nisu obuhvaćeni točkama II. i IV. ove izreke.
VI. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Branimir Glavaš iz Osijeka (u daljnjem tekstu: podnositelj) podnio je 9. ožujka 2015. dvije ustavne tužbe: po punomoćniku Draženu Matijeviću, odvjetniku iz Osijeka, i po punomoćnici Višnji Drenški Lasan, odvjetnici iz Zagreba. Ustavne tužbe su dopuštene i pravodobne.
Ustavni sud obje ustavne tužbe podnositelja smatra jednom ustavnom tužbom. U IV. dijelu obrazloženja ove odluke prigovori podnositelja prikazani su onako kako su navedeni u jednoj odnosno drugoj ustavnoj tužbi isključivo radi njihove preglednosti.
1.1. Obje ustavne tužbe podnesene su protiv rješenja Vrhovnog suda Republike Hrvatske broj: II-Kž-75/15-4 od 2. ožujka 2015. (u daljnjem tekstu: osporeno rješenje Vrhovnog suda), kojim je, u povodu žalbe Županijskog državnog odvjetništva u Zagrebu (u daljnjem tekstu: ŽdoZG), preinačeno rješenje Županijskog suda u Zagrebu broj: Kv-rz-5/15, K-rz-1/07 od 6. veljače 2015. (u daljnjem tekstu: rješenje Županijskog suda u Zagrebu od 6. veljače 2015.).
Rješenjem Županijskog suda u Zagrebu od 6. veljače 2015. bio je odbijen prijedlog ŽdoZG-a, broj: K-DO-105/06 od 30. siječnja 2015., za određivanje istražnog zatvora protiv podnositelja na temelju članka 123. stavka 2. i članka 123. stavka 1. točke 1. Zakona o kaznenom postupku (»Narodne novine« broj 152/08., 76/09., 80/11., 91/12., 143/12., 56/13., 145/13. i 152/14.; u daljnjem tekstu: ZKP/08).
Osporenim rješenjem Vrhovnog suda prihvaćena je žalba ŽdoZG-a te je preinačeno rješenje Županijskog suda u Zagrebu od 6. veljače 2015., tako da izreka osporenog rješenja glasi:
»Prihvaća se žalba državnog odvjetnika, preinačuje se pobijano rješenje na način da se protiv optuženog Branimira Glavaša određuje istražni zatvor iz osnove u članku 123. stavku 2. Zakona o kaznenom postupku (‘Narodne novine’ broj: 152/08., 76/09., 80/11., 91/12. – Odluka Ustavnog suda, 143/12., 56/13., 145/13. i 152/14. – dalje u tekstu: ZKP/08) koji istražni zatvor po ovom rješenju može trajati do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen.«
1.2. Podnositelj smatra da su mu osporenim rješenjem Vrhovnog suda povrijeđena ustavna