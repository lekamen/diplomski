 također i značaj priloženih sudskih odluka iz razloga koje podrobno navodi, a također se osvrće i na navode u vezi primjene odredbe članka 353. Zakona o obveznim odnosima.
Očituje se tuženi i o prigovorima tužbe glede načela materijalne istine i saslušanja stranaka navodeći da je pitanje dostavljanja određenih podataka jasno obrazloženo u osporenom rješenju.
Nadalje, vezano uz prigovore tužbe na izreku osporenog rješenja navodi kako su parametri za izračunavanje dužnih iznosa vrlo jasno određeni s obzirom na to da je VIPnet dostavio specifikaciju uz zahtjev za pokretanjem spora 9. rujna 2013., koju je dopisom od 30. listopada 2013. smanjio za iznos sukladno primjedbama HT-a, a na zahtjev HT specifikacija dostavljena 3. prosinca elektroničkom poštom. Zaključno, tužitelj spori i da je HT prosječno kasnio u slanju obavijesti da se kvar/smetnja ne nalazi u području njegove odgovornosti 3 dana, a kod određenih zahtjeva i do 9 dana što je u suprotnosti s njegovim rokovima iz Standardne ponude u okviru članka 8.5.1. za uslugu veleprodajnog pristupa Internetu na osnovi čega predlaže tužbu odbiti kao neosnovanu.
Odgovor na tužbu podnio je VIPnet d.o.o. u svojstvu zainteresirane osobe, uglavnom se pridružujući navodima odgovora tuženog tijela. Posebno ukazuje da je rješenje doneseno u okviru izvršenja regulatornih obveza tužitelja, koje je sam transponirao u svoje standardne ponude pa je po njegovom mišljenju nadležnost tuženika u predmetnom sporu nedvojbena. S tim u vezi opširno se osvrće na odnos standardne ponude tužitelja za odgovarajuću uslugu u pitanju i ugovora sklopljenog među strankama naglašavajući da ugovor nikad nije bio predmet pregovaranja niti se u njemu naknadno pregovaralo, a niti su u njemu propisane bilo kakve odredbe o penalizaciji za kašnjenje u realizaciji pojedinačnih zahtjeva već su se primjenjivale odredbe standardnih ponuda koje su bile na snazi. Naglašava da se u slučaju nesuglasja između odredaba standardne ponude tužitelja i pojedinih odredaba ugovora primjenjuju odredbe standardne ponude te da su zbog izbjegavanja dvojbi cijene i uvjeti utvrđeni u standardnoj ponudi tužitelja koje se ne mogu ugovorom mijenjati.
U odnosu na račun oznake 41023673 od 6. kolovoza 2013. navodi da sadrži naknadu za usluge koje nisu propisane ni ugovorom uključene u bilo koju standardnu ponudu tužitelja već su rezultat isključivo odluke tuženog o jedinstvenoj proceduri, klasa: UP/I-344-01/12-03/02, urbroj: 376-11/12-07 od 28. kolovoza 2012., a koji se odnosi na suglasnost koju postojeći operator mora dati na raskid ugovora s krajnjim korisnikom koji želi prijeći drugom operatoru nepokretne mreže. Navedena odluka je donesena kako bi se osiguralo da dominanti operator na tržištu ne odgađa mogućnost sklapanja ugovora alternativnih operatora s krajnjim korisnicima.
Zaključno, zainteresirana osoba predlaže da se tužba odbije kao neosnovana.
Odgovori tuženog i zainteresirane osobe dostavljeni su tužitelju na očitovanje, u smislu odredbe članka 6. ZUS-a.
Tužbeni zahtjev nije osnovan.
Odlučujući o tužbenom zahtjevu u predmetnoj stvari, a imajući na umu sva činjenična i pravna pitanja, cijeneći rezultate provedenog upravnog postupka kod tuženog tijela, sadržaj dostavljenog spisa upravnog postupka, priložene isprave od strane tužitelja i zainteresirane osobe te odgovarajuće odredbe ZEK-a, Sud nije našao isti osnovanim.
Naime, na osnovi sadržaja spisa predmeta proizlazi da je tuženo tijelo provelo postupak po zahtjevu trgovačkog društva VIPnet d.o.o. za rješavanje regulatornog spora koji se odnosi na plaćanje računa za zakašnjenje u realizaciji zahtjeva za uspostavljanje veleprodajnih usluga, otklanjanje smetnji i davanje suglasnosti na jedinstvene izjave.
Tijekom postupka zahtjev podnositelja dostavljen je tužitelju koji se očitovao dopisom od 27. rujna 2013. i osporio osnovanost i visinu potraživanja VIPneta (potraživanje po tri računa u iznosu od 775.893,46 kn).
Tuženi HAKOM je zakazao i održao usmenu raspravu na dan 24. listopada 2013. 