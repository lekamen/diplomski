69 27.07.2016 Pravilnik o građevnom otpadu i otpadu koji sadrži azbest
MINISTARSTVO ZAŠTITE OKOLIŠA I PRIRODE
1650
Na temelju članka 53. stavka 3. Zakona o održivom gospodarenju otpadom (»Narodne novine«, broj 94/13) ministar zaštite okoliša i prirode donosi
PRAVILNIK
O GRAĐEVNOM OTPADU I OTPADU KOJI SADRŽI AZBEST
Članak 1.
Ovim Pravilnikom propisuje se cilj sustava gospodarenja građevnim otpadom, obveze proizvođača građevnog proizvoda, način označavanja građevnog proizvoda i ambalaže, uvjeti gospodarenja građevnim otpadom, obveze vođenja evidencija o građevnom otpadu te cilj sustava gospodarenja otpadom koji sadrži azbest, obveze proizvođača proizvoda koji sadrži azbest, postupci gospodarenja otpadom koji sadrži azbest, zahtjevi u pogledu skladištenja i prijevoza otpada koji sadrži azbest, uvjeti za gospodarenje azbestnim otpadom i obveze vođenja evidencija o otpadu koji sadrži azbest.
Članak 2.
Ovim se Pravilnikom u pravni poredak Republike Hrvatske prenosi Direktiva Vijeća 87/217/EEZ od 19. ožujka 1987. o sprječavanju i smanjenju onečišćenja okoliša azbestom (SL L 85, 28. 3. 1987.).
Definicije
Članak 3.
(1) Pojedini pojmovi u smislu ovog Pravilnika imaju sljedeće značenje:
1. Azbest su sljedeći vlaknasti silikati:
– krokidolit (plavi azbest, CAS br. 12001-28-4),
– aktinolit (CAS br. 77536-66-4),
– antofilit (CAS br. 77536-67-5),
– krizotil (bijeli azbest, CAS br. 12001-29-5),
– amozit (smeđi azbest, grinerit, CAS br. 12172-73-5) i
– tremolit (CAS br. 77536-68-6);
2. Azbestni otpad ili otpad koji sadrži azbest je opasni otpad koji je po sastavu sirovi azbest i svaka otpadna tvar ili predmet koji sadrži azbest i azbestna vlakna, azbestna prašina nastala emisijom azbesta u zrak obradom azbesta ili tvari, materijala i proizvoda koji sadrže azbest.
3. Čvrsto vezani azbestni otpad je azbestni otpad specifične mase veće od 1.000 kg/m3 iz Priloga I. točke I. ovoga Pravilnika.
4. Fond je Fond za zaštitu okoliša i energetsku učinkovitost.
5. Gradilište je gradilište na način propisan posebnim propisom koji uređuje gradnju.
6. Građevni otpad je propisan Zakonom o održivom gospodarenju otpadom.
7. Građevni otpad koji sadrži azbest je opasni građevni otpad nastao prilikom građenja građevina, rekonstrukcije, održavanja ili uklanjanja postojećih građevina i uklanjanja građevinskih materijala koji sadrži azbest i azbestni otpad nastao od iskopanog materijala.
8. Investitor je investitor na način određen posebnim propisom koji uređuje gradnju.
9. Izvođač radova je izvođač na način određen posebnim propisom koji uređuje gradnju.
10. Miješani građevni otpad je građevni otpad koji se kategorizira sljedećim vrstama otpada propisanim posebnim propisom koji uređuje Katalog otpada: 17 09 03* – ostali građevinski otpad i otpad od rušenja objekata (uključujući miješani otpad), koji sadrži opasne tvari i 17 09 04 – miješani građevinski otpad i otpad od rušenja objekata, koji nije naveden pod 17 09 01*, 17 09 02* i 17 09 03*.
11. Obrada proizvoda koji sadrže azbest su aktivnosti, osim uporabe azbesta, koje dovode do oslobađanja azbestnih vlakana u okoliš.
12. Opasni građevni otpad je otpad koji posjeduje jedno ili više opasnih svojstava propisanih Zakonom o održivom gospodarenju otpadom i koji je nastao prilikom građenja građevina, rekonstrukcije, uklanjanja i održavanja postojećih građevina, te otpad nastao od iskopanog materijala, koji se ne može bez prethodne oporabe koristiti za građenje građevine zbog kojeg građenja je nastao taj otpad.
13. Otvrdnjavanje azbesta je homogeno miješanje otpadne azbestne prašine, otpadnog sirovog azbesta odnosno slabo vezanog azbestnog otpada s cementom ili drugim hidrauličkim vezivom na način da se postigne tlačna čvrstoća materijala nastale smjese od najmanje 10 N/mm2 i time spriječi oslobađanje azbestnih vlakana u okoliš.
14. Ovlaštena osoba je osoba koja posjeduje odgovarajuću dozvolu za gospodarenje otpadom.
15. Površinsko očvršćivanje azbesta je vezivanje azbestnih vlakana na površini materijala slojem veziva