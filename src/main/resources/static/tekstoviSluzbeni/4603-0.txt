91 12.10.2016 Rješenje Ustavnog suda Republike Hrvatske broj: U-I-5840/2013 i dr. od 27. rujna 2016.
USTAVNI SUD REPUBLIKE HRVATSKE
1952
Ustavni sud Republike Hrvatske, u sastavu Miroslav Šeparović, predsjednik, te suci Andrej Abramović, Mato Arlović, Snježana Bagić, Branko Brkić, Mario Jelušić, Lovorka Kušan, Rajko Mlinarić, Antun Palarić i Miroslav Šumanović, rješavajući o prijedlozima za pokretanje postupka za ocjenu suglasnosti zakona s Ustavom Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), na sjednici održanoj 27. rujna 2016. donio je
RJEŠENJE
I. Ne prihvaćaju se prijedlozi za pokretanje postupka za ocjenu suglasnosti s Ustavom članaka 34. stavaka 1., 2. i 4., 59. stavaka 2. i 3., 71. stavka 2., 76. stavaka 1., 3. i 4., 109.a, 109.e, 140., 152., 152.j, 152.k i 239. stavaka 1. i 2. Prekršajnog zakona (»Narodne novine« broj 107/07., 39/13., 157/13. i 110/15.).
II. Ovo rješenje objavit će se u »Narodnim novinama«.
Obrazloženje
1. 5. saziv Hrvatskog sabora donio je na sjednici održanoj 3. listopada 2007. Prekršajni zakon, koji je objavljen u »Narodnim novinama« broj 107 od 19. listopada 2007., a stupio je na snagu 1. siječnja 2008. (članak 258.).
Zakon o izmjenama i dopunama Prekršajnog zakona (»Narodne novine« broj 39 od 3. travnja 2013.; u daljnjem tekstu: ZIDPZ:39/13-1) stupio je na snagu 1. lipnja 2013., osim članaka 152.j i 152.k (članak 44. ZIDPZ-a:39/13-1), koji su stupili na snagu 1. siječnja 2014. (članak 62. ZIDPZ-a:39/13-1).
Zakon o izmjenama i dopunama Prekršajnog zakona (»Narodne novine« broj 157 od 24. prosinca 2013.; u daljnjem tekstu: ZIDPZ:157/13-2) stupio je na snagu 1. siječnja 2014. (članak 16. ZIDPZ-a:157/13-2).
Zakon o izmjenama i dopunama Prekršajnog zakona (»Narodne novine« broj 110 od 13. listopada 2015.; u daljnjem tekstu: ZIDPZ:110/15) stupio je na snagu 21. listopada 2015.
Kad se Ustavni sud u ovom rješenju referira na Prekršajni zakon u integralnom tekstu koji je danas na snazi koristi se kraticom: PZ (PZ:107/07-110/15).
2. Sukladno članku 27. stavku 6. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) od raspravljanja i glasovanja u ovom postupku izuzeli su se sutkinja Ingrid Antičević Marinović, te suci Josip Leko i Davorin Mlakar.
3. Prijedloge za pokretanje postupka za ocjenu suglasnosti s Ustavom u izreci navedenih članaka PZ-a podnijeli su METALMINERAL-KAMEN d.o.o. Kerestinec i Mihael Horvat iz Samobora, koje zastupa Boris Jukić, odvjetnik iz Zagreba (U-I-5840/2013), Andrija Bratanić iz Zagreba (U-I-202/2014), Franjo Zubović iz Fažane (U-I-452/2014), odvjetnik Goran Marčan iz Rijeke (U-I-2345/2015) i Sinan Jonuzi iz Medinaca, kojeg zastupa Mirko Petraš, odvjetnik iz Virovitice (U-I-3469/2015).
4. Na temelju članka 25. Ustavnog zakona, Ustavni sud je od Vlade Republike Hrvatske zatražio i dobio očitovanje klasa: 022-03/14-15/08, ur. broj: 50301-09/09-14-4 od 3. travnja 2014. (u daljnjem tekstu: očitovanje Vlade).
5. PZ pripada skupini zakona kojima Republika Hrvatska usklađuje nacionalno zakonodavstvo s pravnom stečevinom Europske unije i pravnim aktima Vijeća Europe (v. članak 2. ZIDPZ-a:39/13-1 i članak 1. ZIDPZ-a:157/13-2).
6. Zbog većeg broja članaka PZ-a čiju ustavnost predlagatelji osporavaju, u nastavku ovog obrazloženja razlozi zbog kojih je Ustavni sud riješio kao u izreci ovog rješenja obrazlažu se prema redoslijedu brojčanih oznaka osporenih zakonskih članaka.
A) Članak 34. PZ-a
7. Suglasnost s Ustavom članka 34. stavaka 1., 2. i 4. PZ-a (Glava 5., odjeljak »Prisilna naplata i zamjena novčane kazne«) osporava Franjo Zubović.
Članak 34. PZ-a glasi:
»Članak 34.
(1) Ako novčana kazna, troškovi prekršajnog postupka i oduzeta imovinska korist nisu u cijelosti ili djelomično plaćeni u roku koji je određen u odluci o prekršaju, naplatit će se prisilno, ako ovim Zakonom nije drukčije određeno.
(2) Novčana kazna iznad 2.000,00 kuna koja nije u