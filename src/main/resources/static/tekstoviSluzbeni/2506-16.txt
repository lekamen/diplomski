 postupku (u predmetu FIMI-MEDIA), nije samo pravno nedosljedno, nego je u svjetlu opisanih okolnosti i ustavnopravno neprihvatljivo.
Zaključno, Ustavni sud ustraje na ocjeni da je za kvalifikaciju postojanja opasnosti od bijega podnositelja u 2015. godini relevantno vrijeme koje je proteklo od događaja iz prosinca 2010., to jest od podnositeljevog napuštanja zemlje koje su sudovi kvalificirali kao bijeg, što je nadležni sud bio obvezan ispitati (s obzirom na protek vremena i u odnosu na taj protek) u svjetlu današnjih okolnosti i današnje osobne situacije podnositelja.
S time se dolazi i do trećeg razloga kojim je nadležni sud opravdao produljenje istražnog zatvora podnositelju, a koji je vezan uz osobnu situaciju i osobnost podnositelja (v. točku 49. obrazloženja ove odluke).
61. Kao jedini razlog za produljenje istražnog zatvora vezan uz osobnu situaciju i osobnost podnositelja nadležni sud naveo je činjenicu da članovi podnositeljeve uže obitelji žive u inozemstvu. Podnositelj je potvrdio da mu kći živi u SAD-u (v. točku 26. obrazloženja ove odluke). Stoga treba pretpostaviti da je nadležni sud smatrao kako postoji mogućnost da podnositelj pobjegne svojoj kćeri u SAD, pa je jedini način na koji bi se to moglo spriječiti zadržavanje podnositelja u zatvoru.
S tim u vezi, čini se dostatnim uputiti na rješenje suca istrage Županijskog suda u Zagrebu broj: 1. Kir-Us-370/11 od 17. kolovoza 2011., u kojem je izrijekom bilo navedeno:
»Međutim, nakon što su mu Sjedinjene Američke Države iznenada, zbog skidanja imuniteta te njegovog bijega u inozemstvo, otkazale vizu za ulazak u SAD, XVI osum. Ivo Sanader je otkazao let za SAD, obzirom da njegov odlazak sada više nije bio moguć.«
Ustavni sud s tim u vezi mora utvrditi da se oduzimanje slobode podnositelju zbog činjenice da članovi njegove uže obitelji žive u inozemstvu ne može opravdati na ustavnoj razini. Bijeg podnositelja u SAD nije isključivo pitanje njegove volje koja se sprječava detencijom. Nemogućnost odlaska podnositelja u SAD rezultat je i faktičnog stanja stvari koje proizlazi iz administrativnih režima i kontrolnih mehanizama dviju država (Republike Hrvatske i SAD-a) te nadležnih međunarodnih tijela i asocijacija kojih su one članice ili stranke. Stoga se taj razlog za produljenje istražnog zatvora sam po sebi ne bi mogao ocijeniti relevantnim do mjere da bi mogao opravdati oduzimanje slobode podnositelju.
62. Ustavni sud na kraju primjećuje da, osim navedenog, u rješenju nije ispitan nijedan drugi razlog vezan uz osobnu situaciju i osobnost podnositelja koji bi mogao biti relevantan za ocjenu o (ne)opravdanosti produljenja istražnog zatvora podnositelju zbog opasnosti od bijega (kao što su, primjerice, nemogućnost podnositelja da raspolaže novčanim sredstvima zbog blokade računa u bankama, odgovornost podnositelja prema članovima vlastite obitelji u slučaju njegova bijega u tijeku sudskog postupka, utjecaj »opće« prepoznatljivosti podnositelja na mogućnost ostvarenja potencijalne namjere njegova skrivanja u zemlji i inozemstvu, jačina preostalih veza podnositelja u zemlji, i sl.).
63. Ustavni sud ponavlja da oduzimanje slobode u skladu s člankom 22. stavkom 2. Ustava i ZKP-om/08 mora biti utemeljeno na razlozima koji su relevantni i dostatni da bi ga mogli opravdati. Razlozi kojima je nadležni sud obrazložio da i dalje postoji opasnost od bijega podnositelja s ciljem izbjegavanja kaznenopravne odgovornosti očito nemaju zahtijevane kvalitete i ne mogu opravdati produljenje istražnog zatvora podnositelju s aspekta zaštite njegovog ustavnog i konvencijskog prava na slobodu.
Drugim riječima, osporeno rješenje nije pokazalo da je pretpostavljena opasnost od bijega povezana s »osobitim okolnostima« u smislu članka 123. stavka 1. točke 1. ZKP-a/08 pa da se stoga ne može otkloniti drugim blažim sredstvima, već samo oduzimanjem podnositeljeve slobode.
64. Iz navedenih je razloga osporenim rješenjem podnositelju povrijeđeno ustavno i konvencijsko pravo na slobodu zajamčeno