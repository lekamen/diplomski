102 25.09.2015 Zakon o dopuni Zakona o Umirovljeničkom fondu
HRVATSKI SABOR
1976
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O DOPUNI ZAKONA O UMIROVLJENIČKOM FONDU
Proglašavam Zakon o dopuni Zakona o Umirovljeničkom fondu, koji je Hrvatski sabor donio na sjednici 18. rujna 2015. godine.
Klasa: 011-01/15-01/103
Urbroj: 71-05-03/1-15-2
Zagreb, 22. rujna 2015.
Predsjednica Republike Hrvatske Kolinda Grabar-Kitarović, v. r.
ZAKON
O DOPUNI ZAKONA O UMIROVLJENIČKOM FONDU
Članak 1.
U Zakonu o Umirovljeničkom fondu (»Narodne novine«, br. 93/05., 41/07. i 90/11.) u članku 24. iza stavka 8. dodaje se stavak 9. koji glasi:
»(9) Novčana sredstva koja na temelju stavaka 7. i 8. ovoga članka pripadaju Republici Hrvatskoj kao članu Fonda namjenjuju se za isplatu jednokratnog novčanog primanja korisnicima mirovinskih primanja ostvarenih u obveznom mirovinskom osiguranju na temelju generacijske solidarnosti sukladno odluci Vlade Republike Hrvatske.«.
PRIJELAZNA I ZAVRŠNA ODREDBA
Članak 2.
(1) Društvo je dužno u roku od osam dana od dana stupanja na snagu ovoga Zakona izvijestiti Upravni odbor Fonda i Vladu Republike Hrvatske o svoti novčanih sredstava iz članka 24. stavaka 7. i 8. Zakona.
(2) Krug korisnika, iznos i način isplate te druga pitanja vezana uz isplatu jednokratnog novčanog primanja korisnicima mirovinskih primanja iz članka 24. stavka 9. Zakona utvrdit će odlukom Vlada Republike Hrvatske u roku od 30 dana od dana stupanja na snagu ovoga Zakona, a isplatu će po službenoj dužnosti obaviti Hrvatski zavod za mirovinsko osiguranje.
Članak 3.
Ovaj Zakon stupa na snagu prvoga dana od dana objave u »Narodnim novinama«.
Klasa: 022-03/15-01/131
Zagreb, 18. rujna 2015.
HRVATSKI SABOR
Predsjednik Hrvatskoga sabora Josip Leko, v. r.
