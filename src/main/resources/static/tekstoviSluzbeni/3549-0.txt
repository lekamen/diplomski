33 15.04.2016 Odluka o obustavi postupka sanacije Doma zdravlja Gospić
VLADA REPUBLIKE HRVATSKE
898
Na temelju članka 9.a stavka 1. Zakona o sanaciji javnih ustanova (»Narodne novine«, br. 136/12, 151/14 i 27/16), Vlada Republike Hrvatske je na sjednici održanoj 6. travnja 2016. godine donijela
ODLUKU
O OBUSTAVI POSTUPKA SANACIJE DOMA ZDRAVLJA GOSPIĆ
I.
Ovom Odlukom obustavlja se postupak sanacije javne ustanove u zdravstvu (u daljnjem tekstu: zdravstvena ustanova) – Doma zdravlja Gospić, kojoj je osnivač Ličko-senjska županija.
Odluka o obustavi postupka sanacije iz stavka 1. ove točke donosi se na prijedlog ministarstva nadležnog za zdravstvo, koje je utvrdilo da postupak sanacije nije postigao očekivane rezultate, odnosno da daljnje provođenje postupka sanacije nije svrsishodno.
II.
Provođenje sanacije zdravstvene ustanove iz točke I. stavka 1. ove Odluke utvrdila je Vlada Republike Hrvatske Odlukom o sanaciji Doma zdravlja Gospić (»Narodne novine«, broj 48/13).
III.
Danom stupanja na snagu ove Odluke prestaje mirovanje prava osnivača zdravstvene ustanove Doma zdravlja Gospić, te se osnivačka prava vraćaju osnivaču Ličko-senjskoj županiji.
IV.
Prava i obveze između ministarstva nadležnog za zdravstvo, Ličko-senjske županije i Doma zdravlja Gospić utvrdit će se posebnim sporazumom.
V.
Najkasnije u roku od 15 dana od dana stupanja na snagu ove Odluke osnivač zdravstvene ustanove imenovat će članove Upravnog vijeća Doma zdravlja Gospić, sukladno posebnom propisu.
VI.
Danom stupanja na snagu ove Odluke prestaje važiti Odluka o sanaciji Doma zdravlja Gospić (»Narodne novine«, broj 48/13).
VII.
Ova Odluka stupa na snagu prvoga dana od dana objave u »Narodnim novinama«.
Klasa: 022-03/16-04/66
Urbroj: 50301-04/04-16-33
Zagreb, 6. travnja 2016.
Predsjednik Tihomir Orešković, v. r.
