 određen »pilot projekt«, čime insinuira da bi izreka rješenja bila u skladu s prijedlogom tužitelja. Navodi da u postupku nije potpuno i pravilno utvrđeno činjenično stanje i da iz osporenog rješenja nisu vidljive činjenice iz kojih proizlaze okolnosti koje bi opravdavale »pilot projekt« u obuhvatu i zadanim rokovima implementacije, čime ni izreka rješenja ne može biti zakonita. Smatra da rješenje predstavlja promjenu regulatornog okvira usred poslovne godine te da je njegovo izvršenje nemoguće s obzirom na planirani budžet i ljudske resurse tužitelja za 2014., bez da se tužitelju prouzroči teško nadoknadiva šteta. Obrazlaže značenje pojma »pilot projekt« i smatra nejasnim iz kojih razloga se u rješenju taj pojam koristi budući da se rješenjem tužitelju nalaže ispunjavanje obveze pod prijetnjom novčanih kazni.
Predlaže da Sud osporeno rješenje oglasi ništavim.
Tuženik je dostavio odgovor na tužbu. Ističe da je rješenje doneseno pravilnom primjenom ZEK-a, u postupku koji je nadležni inspektor pokrenuo kako bi utvrdio iz kojih razloga tužitelj nije postupio po odluci od 22. prosinca 2010., na temelju koje je tužitelj bio u obvezi uspostaviti bazu podataka u roku 6 mjeseci od dana stupanja na snagu Standardne ponude, koju je bio u obvezi izraditi i objaviti u roku od 45 dana od primitka te odluke. Kako je tužitelju nametnuta obveza uspostave baze podataka do 17. kolovoza 2011., smatra neosnovanim prigovor tužitelja da je rok određen osporenim rješenjem neobjektivan za uspostavu baze podataka. Smatra da je određivanjem roka do 1. prosinca 2014. tužitelju omogućeno da ipak ispuni svoju obvezu određenu navedenom odlukom i izbjegne novčane kazne. Smatra neutemeljenim navode tužitelja prema kojima u provedenom postupku činjenično stanje nije potpuno i pravilno utvrđeno budući da je inspektor nakon utvrđenja da tužitelj nije postupio prema odluci od 22. prosinca 2010. zatražio očitovanje tužitelja i drugih operatora korisnika te održao tri sastanka s predstavnicima tužitelja, u cilju određivanja primjerenog roka za uspostavu baze podataka. Rok predložen od strane tužitelja da se baza podataka uspostavi do 2025. inspektor nije prihvatio jer je očito usmjeren na izbjegavanje obveze koja je tužitelju utvrđena navedenom odlukom. Iz istog razloga ne prihvaća ni navode tužitelja prema kojima izvršenje rješenja nije moguće budući da je riječ o obvezi tužitelja koju je trebao izvršiti do 17. kolovoza 2011. Smatra da osporeno rješenje nije doneseno protivno Zakonu o općem upravnom postupku, a pojam »pilot projekt« koji se u rješenju koristi, prihvaćen je na prijedlog tužitelja koji je svoja ulaganja u uspostavu baze podataka nazvao »pilot projektom«. Budući da je riječ o obvezi koju je tužitelj imao izvršiti do 17. kolovoza 2011., pri čemu je odgoda protivna javnom interesu jer je uspostava baze podataka bitna za sve sudionike na tržištu elektroničkih komunikacija, protivi se zahtjevu za odgodnim učinkom tužbe. Predlaže da Sud tužbu odbije.
Tužbeni zahtjev nije osnovan.
Odredbom članka 116. ZEK-a propisano je da se iznimno protiv rješenja inspektora u vezi s povredama tog Zakona iz članka 118. i 119. može pokrenuti upravni spor pred Visokim upravnim sudom Republike Hrvatske.
Odredbom članka 119. stavak 1. točka 3. ZEK-a propisano je da će se novčanom kaznom od 100.000,00 do 1.000.000,00 kn kazniti za prekršaj pravna osoba ako u propisanom ili u ostavljenom roku ne postupi u skladu s odlukom ili drugim upravnim aktom Agencije iz članka 18. tog Zakona, osim odluka iz članka 118. stavak 1. točka 2. istog Zakona. Za prekršaj iz stavka 1. tog članka Zakona može se kazniti i odgovorna osoba u pravnoj osobi novčanom kaznom u iznosu od 20.000,00 do 100.000,00 kn (stavak 2.).
Osporeno rješenje doneseno je po službenoj dužnosti na temelju odredbe članka 12. stavka 1. i članka 112. ZEK-a, a njime je određena novčana kazna koju pripisuje odredba članka 119. stavak 1. točka 3. i stavak 2. ZEK-a.
Odredbom članka 12. stavak 1. točka 14. ZEK-a propisano je da