 iznosi 3 milijarde kuna tako da je danas temeljni kapital nešto više od 6 milijardi kuna.
INA je provela reorganizaciju koja pokriva četiri glavna područja: istraživanje i proizvodnju nafte i plina, preradu nafte, veletrgovinu i trgovinu na malo (benzinske postaje). INA je pokrenula program restrukturiranja i neke je svoje poslovne aktivnosti izdvojila u ovisna trgovačka društva: Naftni servisi (CROSCO d.o.o.), transport plina (PLINACRO). INA-Grupa ima 15.956, a INA d.d. 11.937 zaposlenih.
Vrijednost INE je procijenjena na oko 1,9 milijardi USD, realno oko 1,5 milijardi USD.«
Cilj Zakona o privatizaciji INA-e sažeto je obrazložen ovako (str. 21.):
»Osnovni cilj Zakona je stvaranje efikasnog trgovačkog društva sposobnog za ravnopravnu utakmicu, kako s konkurencijom u zemlji, tako i za konkurenciju s naftnim kompanijama koje djeluju u regiji.
(...)
Hrvatska se opredijelila za model otvorenog energetskog tržišta što predstavlja konačni cilj prema kojem će se energetsko tržište razvijati u budućnosti. Otvaranjem procesa privatizacije energetskog sektora Vlada želi stimulirati rast, osigurati razvoj, omogućiti transfer znanja i tehnologije, stvoriti nova radna mjesta.«
389. U Izvješćima Hrvatskog sabora broj: 329 od 22. travnja 2002. prikazan je Konačni prijedlog Zakona o privatizaciji INA-e i rasprava koja je o tom prijedlogu vođena u drugom čitanju na 22. sjednici 4. saziva Hrvatskog sabora (veljača – ožujak 2002.). Najznačajnija je novost u odnosu prema prvotnom zakonskom prijedlogu bila u dodavanju u tekst zakona, zbog primjedaba izrečenih u prvom čitanju, da »Republika Hrvatska zadrži izravno vlasništvo do najmanje 25% plus jednu dionicu, sve dok naša zemlja ne postane članicom Europske unije« (str. 10.).
390. Zakon o privatizaciji INA-e do danas nije ni mijenjan ni dopunjavan, iako je postojao jedan pokušaj i jedna njegova naznaka. Tako je u prosincu 2010. Klub zastupnika SDP-a podnio predsjedniku Hrvatskog sabora Prijedlog zakona o dopuni Zakona o privatizaciji INA – industrija nafte d.d., s Konačnim prijedlogom zakona. Njime se predlagala dopuna Zakona novim člankom 10.a koji bi glasio: »Za stjecanje 50% i više dionica INA-e d.d. osim Republike Hrvatske drugi imatelji dionica ili s njima povezane osobe moraju imati suglasnost Hrvatskoga sabora.«
Taj je prijedlog bio uvršten na 22. sjednicu 6. saziva Hrvatskog sabora, pri čemu 26. siječnja 2011. nije prihvaćena primjena hitnog postupka (26 glasova »za«, 72 glasa »protiv« i dva glasa »suzdržana«). Vlada je dala negativno mišljenje o tom prijedlogu (klasa: 310-05110-01107, ur. broj: 5030116-11-1 od 27. siječnja 2011.), ističući: »Donošenje zakona kojim bi se ograničilo stjecanje određenog broja dionica trgovačkog društva sa sjedištem u Republici Hrvatskoj, bilo bi izravno u suprotnosti s pravnom stečevinom Europske unije, Lisabonskim ugovorom, kao i sa Sporazumom o stabilizaciji i pridruživanju«. Pri tome se pozvala na dio pravne stečevine – Radni dokument osoblja Komisije – Posebna prava u privatiziranim trgovačkim društvima u proširenoj Europskoj uniji – desetljeće puno promjena (Commission Staff Working Document – Special rights in privatised companies in the enlarged Union – a decade full of developments). U mišljenju je navela:
»Tim dokumentom Europska komisija definira posebna prava u privatiziranim trgovačkim društvima kao ‘sredstvo putem kojeg države zadržavaju određeni stupanj kontrole nad nekim odlukama u privatiziranim poduzećima, a njihovo postojanje države najčešće opravdavaju nužnošću kako bi se postigli određeni ciljevi koji su od javnog interesa’. Primjer takvih prava predstavlja pravo veta na promjenu vlasničke strukture društva, promjenu upravljačke strukture, promjenu djelatnosti ili donošenje drugih ključnih upravljačkih odluka.
Navedeni materijal jasno izražava stav Europske komisije, a koji je utemeljen na brojnim presudama Europskog suda pravde, da posebna prava države u privatiziranim trgovačkim društvima predstavljaju kršenje slobode kretanja kapitala