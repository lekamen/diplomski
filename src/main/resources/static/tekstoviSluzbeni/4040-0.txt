53 08.06.2016 Pravilnik o dopuni Pravilnika o rukovanju opasnim tvarima, uvjetima i načinu obavljanja prijevoza u pomorskom prometu, ukrcavanja i iskrcavanja opasnih tvari, rasutog i ostalog tereta u lukama te načinu sprječavanja širenja isteklih ulja u lukama
MINISTARSTVO POMORSTVA, PROMETA I INFRASTRUKTURE
1389
Na temelju članka 135. Zakona o izmjenama i dopunama Pomorskog zakonika (»Narodne novine« broj 56 /13) u svezi s člankom 56.c. stavak 1. Pomorskog zakonika (»Narodne novine«, broj 181/04, 76/07, 146/08, 61/11, 56/13 i 26/15), ministar pomorstva, prometa i infrastrukture donosi
PRAVILNIK
O DOPUNI PRAVILNIKA O RUKOVANJU OPASNIM TVARIMA, UVJETIMA I NAČINU OBAVLJANJA PRIJEVOZA U POMORSKOM PROMETU, UKRCAVANJA I ISKRCAVANJA OPASNIH TVARI, RASUTOG I OSTALOG TERETA U LUKAMA TE NAČINU SPRJEČAVANJA ŠIRENJA ISTEKLIH ULJA U LUKAMA
Članak 1.
U Pravilniku o rukovanju opasnim tvarima, uvjetima i načinu obavljanja prijevoza u pomorskom prometu, ukrcavanja i iskrcavanja opasnih tvari, rasutog i ostalog tereta u lukama te načinu sprječavanja širenja isteklih ulja u lukama (»Narodne novine«, broj 51/05, 127/10, 34/13, 88/13 i 79/15) iza članka 174. dodaje se naslov i članak 174.a koji glase:
»4. PRIJEVOZ KONTEJNERA S TERETOM
Članak 174.a
Brodar ne smije ukrcati kontejner s teretom na brod sve dok mu krcatelj ne dostavi podatak o verificiranoj bruto težini kontejnera s teretom.
Brodar je dužan obavijestiti krcatelja o krajnjem roku dostave podatka o verificiranoj bruto težini kontejnera s teretom radi pravovremene pripreme Plana slaganja i učvršćenja kontejnera.
U slučaju kada se verificirana bruto težina kontejnera s teretom određuje izvan terminala ukrcaja kontejnera, brodar je dužan dostaviti terminalu podatak o verificiranoj bruto težini kontejnera s teretom, prije njegove dopreme na terminal.
Iznimno od odredbi stavaka 2. i 3. ovoga članka, terminal je obvezan pravovremeno dostaviti podatak o verificiranoj bruto težini kontejnera s teretom brodaru, ukoliko takav podatak zaprimi od krcatelja ili ukoliko je težina kontejnera s teretom određena na terminalu u ime krcatelja.«
Članak 2.
Ovaj Pravilnik objavljuje se u »Narodnim novinama«, a stupa na snagu 1. srpnja 2016. godine.
Klasa: 011-01/16-02/65
Urbroj: 530-04-2-1-2-16-1
Zagreb, 18. svibnja 2016.
Ministar Oleg Butković, v. r.
