128 25.11.2015 Pravilnik o izmjenama i dopunama Pravilnika o načinu i provođenju te ocjenjivanju pisanog ispita i usmenog razgovora
DRŽAVNOODVJETNIČKO VIJEĆE
2436
Na temelju članka 152. u vezi s člankom 158.a stavka 9. Zakona o državnom odvjetništvu (»Narodne novine«, broj 76/09, 153/09, 116/10, 145/10, 57/11, 130/11, 72/13, 148/13, 33/15 i 82/15 – u daljnjem tekstu ZDO) na sjednici Državnoodvjetničkog vijeća (u daljnjem tekstu: Vijeće) održanoj 16. studenoga 2015. donijelo je
PRAVILNIK
O IZMJENAMA I DOPUNAMA PRAVILNIKA O NAČINU I PROVOĐENJU TE OCJENJIVANJU PISANOG ISPITA I USMENOG RAZGOVORA
Članak 1.
(1) U Pravilniku o načinu i provođenju te ocjenjivanju pisanog ispita i usmenog razgovora (»Narodne novine«, broj 140/13) u članku 12. mijenja se stavak 5. i iza njega dodaje novi stavak 6.:
»(5) Kada Vijeće za zamjenike općinskih državnih odvjetnika imenuje kandidate koji su završili Državnu školu za pravosudne dužnosnike, a završnu ocjenu ostvarili su temeljem različitih mjerila,Vijeće će provesti postupak usklađenja završnih ocjena. Vrijednost završne ocjene tih kandidata usklađuje se primjenom koeficijenta tako da se završna ocjena svakog pojedinog kandidata množi s odgovarajućim koeficijentom. Dobiveni rezultat unosi se u zapisnik iz stavka 4. ovog članka i smatra se bodovima ostvarenim na završnoj ocjeni.
(6) Koeficijent iz stavka 5. ovog članka za svakog kandidata izračunava se tako da se najviša moguća završna ocjena koja se mogla dobiti prema propisima koji su važili u vrijeme prijave na oglas o slobodnom mjestu zamjenika općinskog državnog odvjetnika, podijeli s najvišom mogućom ocjenom koja se mogla dobiti prema metodologiji koja je primijenjena pri njegovom ocjenjivanju, a tako dobiveni količnik zaokružuje se na tri decimale.«
(2) Postojeći stavak 6. postaje stavak 7.
Članak 2.
Ovaj Pravilnik stupa na snagu prvi dan od dana njegove objave u »Narodnim novinama«.
Broj: DOV-107/2015
Zagreb, 16. studenoga 2015.
Predsjednik Državnoodvjetničkog vijeća Dražen Jelenić, v. r.
