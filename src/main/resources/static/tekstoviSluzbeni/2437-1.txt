 kraticom: ZID ZoKI/102-15.
2) Predmet ustavnosudskog postupka (članak 45. Ustavnog zakona)
4. Članak 45. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon) glasi:
»Članak 45.
Ustavni sud može, do donošenja konačne odluke, privremeno obustaviti izvršenje pojedinačnih akata ili radnji koje se poduzimaju na osnovi zakona ... čija se suglasnost s Ustavom ... ocjenjuje, ako bi njihovim izvršenjem mogle nastupiti teške i nepopravljive posljedice.«
Prijedlozi podneseni Ustavnom sudu na temelju članka 45. Ustavnog zakona u ovom se rješenju skraćeno nazivaju: prijedlozi za izricanje privremenih mjera.
5. Ustavni sud je na sjednici održanoj 11. studenoga 2015. odlučio ispitati isključivo osnovanost zaprimljenih prijedloga za izricanje privremenih mjera, bez istodobnog ispitivanja osnovanosti prijedloga za pokretanje postupka za ocjenu suglasnosti s Ustavom samih osporenih odredaba ZID-a ZPK-a/143-13, ZID-a ZPK-a/102-15 i ZID-a ZoKI-ja/102-15.
Riječ je o iznimnom odstupanju od redovitog postupanja Ustavnog suda, koji je ocijenjen nužnim zbog propisanih zakonskih rokova odnosno obveza adresata zakona koje su povezane s tim rokovima, važnosti predmeta za velik broj građana Republike Hrvatske te očitog javnog interesa povezanog s pitanjem dopuštenosti primjene osporenih zakona u praksi do konačne odluke Ustavnog suda.
3) Podaci o podnesenim prijedlozima
a) ZID ZPK/143-13
6. Prijedlog za pokretanje postupka za ocjenu suglasnosti s Ustavom pojedinih članaka ZID-a ZPK-a/143-13 podnijela je Privredna banka Zagreb d. d. (u daljnjem tekstu: PBZ), koju zastupa odvjetnik Miroslav Leko iz Odvjetničkog društva Leko i partneri iz Zagreba (predmet broj: U-I-2780/2015). Prijedlog je zaprimljen u Ustavnom sudu 29. lipnja 2015.
PBZ je u prvom redu osporio suglasnost s Ustavom članka 10. ZID-a ZPK-a/143-13 u dijelovima koji uređuju prekršajne kazne za vjerovnike koji ne postupe u skladu s izmijenjenim člankom 11.a Zakona o potrošačkom kreditiranju, a koje su izmjene bile propisane člankom 3. ZID-a ZPK-a/143-13. Osporio je i suglasnost s Ustavom prijelazne odredbe članka 13. stavka 2. ZID-a ZPK-a/143-13.
Uz prijedlog za pokretanje postupka za ocjenu suglasnosti s Ustavom tih članaka ZID-a ZPK-a/143-13 PBZ je Ustavnom sudu podnio i prijedlog za izricanje privremene mjere na temelju članka 45. Ustavnog zakona. Izricanje te mjere PBZ je zatražio zbog učinaka osporenih prekršajnih odredaba ZID-a ZPK-a/143-13Z, osobito zbog mogućeg arbitrarnog postupanja prekršajnih sudova u njihovoj primjeni (v. točke od 10. do 10.3. obrazloženja ovog rješenja).
7. Zahtjev za ocjenu suglasnosti s Ustavom dijela članka 10. (prekršajne odredbe) te članka 13. stavka 2. i članka 15. (prijelazne i završne odredbe) ZID-a ZPK-a/143-13 podnio je Ustavnom sudu 7. rujna 2015. i Visoki prekršajni sud Republike Hrvatske (predmet broj: U-I-3541/2015), ali nije zatražio izricanje privremene mjere.
S obzirom na to da se ovo rješenje, kao akcesorni akt, odnosi samo na prijedloge za izricanje privremenih mjera, zahtjev Visokog prekršajnog suda Republike Hrvatske pod brojem U-I-3541/2015 nije predmet razmatranja u ovom ustavnosudskom postupku.
b) ZID ZPK/102-15 i ZID ZoKI/102-15
8. Prijedloge za pokretanje postupka za ocjenu suglasnosti s Ustavom ZID-a ZPK-a/102-15, odnosno članaka tog zakona, podnijeli su u razdoblju od 29. rujna do 22. listopada 2015.:
– Privredna banka Zagreb d. d. (PBZ), koju zastupa odvjetnik Miroslav Leko iz Odvjetničkog društva Leko i partneri iz Zagreba (predmet broj: U-I-3738/2015);
– Sberbank Europe AG, Beč i Sberbank d. d. Zagreb (u daljnjem tekstu: SBB), koje zastupa odvjetnik Uroš Pavasović iz Odvjetničkog društva Žurić i partneri d. o. o. Zagreb (predmet broj: U-I-3769/2015);
– Damir Jelušić, odvjetnik iz Kraljevice (predmet broj: U-I-3742/2015);
– Raifeisenbank Austria d. d. (u daljnjem tekstu: RBA), koju zastupa odvjetnik Josip Grošeta iz Odvjetničkog društva