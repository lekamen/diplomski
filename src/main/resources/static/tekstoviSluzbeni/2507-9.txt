 učinila. (...)
... da je očigledno da u konkretnom slučaju, s obzirom na dvostruku ulogu suca, podnositelju nisu pružena dovoljna jamstva kao bi se isključila svaka legitimna dvojba glede nepristranost sutkinje sukladno tzv. objektivnom testu nepristranosti (...).«
Zaključno navode:
»(...) Prvostupanjski sud nije proveo test opravdanosti miješanja u pravo podnositelja na poštovanje njihovog obiteljskog života odnosno nije obrazložio zbog čega je donio takvu odluku ne uvažavajući mišljenje i prijedlog CZSS S., CZSS R. kao mišljenje Caritasovog doma R. gdje je majka bila smještena s djecom kada je mldb Y. X. ustanovljen prijelom ključne kosti, te u tom smislu mogao donijeti drugačiju odluku ili barem odrediti realni način odvijanja susreta i druženja oca i djece obzirom na udaljenost između gradova. Sve navedeno drugostupanjski sud je potvrdio.«
Predlažu da Ustavni sud usvoji ustavnu tužbu te ukine osporene presude i predmet vrati na ponovni postupak.
IV. OCJENA USTAVNOG SUDA
4. Polazeći od navoda podnositelja, ustavna tužba razmotrena je u odnosu na istaknute povrede prava zajamčenih člancima 29. stavkom 1. i 35. Ustava.
Članak 29. stavak 1. Ustava u mjerodavnom dijelu glasi:
»Članak 29.
Svatko ima pravo da zakonom ustanovljeni neovisni i nepristrani sud pravično ... odluči o njegovim pravima i obvezama ...
(...)«
4.1. Ustavno pravo na pravično suđenje propisano člankom 29. stavkom 1. Ustava jamči zaštitu od arbitrarnosti u odlučivanju sudova i drugih državnih tijela. Obrazloženja sudskih odluka odnosno odluka drugih nadležnih tijela koja ne sadrže ozbiljne, relevantne i dostatne razloge za ocjenu kakva je odlukom dana, upućuju na zaključak o arbitrarnosti u postupovnom i/ili materijalnopravnom smislu.
4.2. Članak 35. Ustava svakome jamči štovanje njegova obiteljskog života. Temeljna svrha tog ustavnog jamstva jest zaštita pojedinaca od neosnovanog miješanja države u njihovo pravo na nesmetan obiteljski život.
Ustavni sud napominje da se i eventualne povrede prava na štovanje obiteljskog života iz članka 35. Ustava moraju ispitivati na način da se postupak koji je prethodio ustavnosudskom sagledava kao jedinstvena cjelina, neovisno o vrsti postupka (upravni, sudski) i tijelima koja ga provode (tijela socijalne skrbi, sudovi).
Članak 35. Ustava u mjerodavnom dijelu glasi:
»Članak 35.
Svakom se jamči štovanje … njegova … obiteljskog života ...«
5. Ustavni sud napominje da je Europski sud za ljudska prava (u daljnjem tekstu: ESLJP), primjenjujući mjerodavne odredbe Konvencije s pripadajućim Protokolima 1, 4, 6, 7, 11, 12 i 13, u svojim odlukama koje se tiču prava na obiteljski život, u koja, između ostalog, ulaze roditeljska prava i pravo na skrb, istaknuo obvezu države da omogući roditeljima da budu uključeni u postupak kojim se odlučuje o skrbi nad djetetom, i to do stupnja koji će im omogućiti potrebnu zaštitu njihovih interesa (mutatis mutandis, W. protiv Ujedinjenog Kraljevstva, presuda, 8. srpnja 1987., §§ 63. – 65., te Elsholz protiv Njemačke, presuda, 13. srpnja 2000., § 52.). Također, pri odlučivanju o izvršavanju roditeljskih prava, prema stajalištu ESLJP-a, država mora uspostaviti pravičnu ravnotežu između interesa djeteta i roditelja, s time da se pri tome posebna važnost mora dati najboljem interesu djeteta, koji ovisno o njegovoj prirodi i ozbiljnosti, može nadjačati interes roditelja (mutatis mutandis, Sahin protiv Njemačke, presuda, 8. srpnja 2003., zahtjev br. 30943/96, §§ 65. i 66., te Elsholz protiv Njemačke,§ 50, ibid.).
Ustavni sud ocjenjuje kako je predmet ovog ustavnosudskog postupka složen i osjetljiv, posebno s aspekta obveza države da u konkretnoj situaciji osigura ostvarivanje najboljih interesa malodobnog djeteta, osobito imajući u vidu potrebu postizanja ravnoteže između prava obaju roditelja na skrb i druženje s djetetom, prvopodnositelja kao oca, s jedne strane, koji ima pravo na redovne susrete i druženje s djecom i drugog roditelja, majke (kojoj je usvojen tužbeni zahtjev da joj se