 interesa za Hrvatsku. Na temelju strateškog dogovora između akademske zajednice, javnog, privatnog i neprofitnog sektora i nadležnih ministarstava o okvirnim potrebama Hrvatske za mladim istraživačima u pojedinim područjima, kao i prema iskazanim interesima doktorskih studija, Zaklada će, ovisno o raspoloživim sredstvima, financirati svake godine novih 200 do 250 studenata doktorskih studija do dostizanja stabilne razine od oko 1.250 doktoranda i poslijedoktoranada u sustavu potpora Zaklade. U pravilu će financiranje doktoranada trajati četiri godine, uz sustavno praćenje i vrednovanje postignutih rezultata u poslijediplomskom studiju i znanstveno-istraživačkom radu. Prema iskazanim potrebama znanstvenih ustanova, sveučilišta i gospodarstva, najboljim mladim istraživačima bit će omogućen razvoj karijere kroz poslijedoktorske specijalizacije u zemlji i inozemstvu. Dvogodišnje poslijedoktorske potpore dodatno će doprinijeti razvoju samostalnih istraživačkih karijera i/ili osigurati međusektorsku mobilnost.
MJERA 3.
Programom razvoj karijera mladih istraživača financirat će se razvoj znanstvenih karijera u skladu s društvenim i gospodarskim potrebama.
Program razvoja karijera doktoranada pokrenut će se tijekom 2014. godine u obliku potpora koje će obuhvaćati dva razdoblja, svako u trajanju 2 godine. Prvi dio uključuje doktorski studij i prijavu teme doktorske disertacije. Pozitivno vrednovanje postignutih rezultata bit će uvjet za nastavak financiranja naredne dvije godine tijekom kojih mladi znanstvenik dovršava doktorsku disertaciju. Važan kriterij za financiranje doktoranada, uz kvalitetu mentora, bit će dobro razrađen i obrazložen plan znanstvenog razvoja doktoranda s temom doktorske disertacije, opisom uključivanja i sudjelovanja u radu na znanstvenom projektu i izvora financiranja troškova znanstveno-istraživačkog rada doktoranda, očekivanim postignućima rada na projektu, kao i vizija razvoja karijere nakon doktorata. Na taj način osigurat će se sustavno praćenje razvoja mladih istraživača kao i napredak u istraživačkom potencijalu Hrvatske. Program pretpostavlja i mogućnost sufinanciranja doktoranda od strane gospodarskih subjekata što je u direktnoj vezi s mjerom 3.4 (uspostavljanje inovativne sheme sufinanciranja doktorskih studija i doktoranda) Strategije obrazovanja, znanosti i tehnologije Republike Hrvatske.
Zapošljavanje poslijedoktoranada omogućeno je u istraživačkim projektima, ali Zaklada će razviti i poseban program namijenjen isključivo poslijedoktorandima. Broj potpora za mlade istraživače, doktorande i poslijedoktorande, ovisit će o proračunskim sredstvima, kao i onima iz europskih fondova, no Zaklada će težiti tome da se u sustav uključi između 200 i 250 mladih istraživača godišnje do stabilne razine od oko 1.250 mladih istraživača u potpori Zaklade.
POKAZATELJI USPJEŠNOSTI ZA CILJ 3.
3.1. Redovito godišnje objavljivanje natječaja za financiranje doktoranada i poslijedoktoranada s unaprijed poznatim rokovima i propisanim uvjetima.
3.2. Uravnotežen broj doktoranada i poslijedoktoranada u svim znanstvenim područjima i poljima.
3.3. Prosječno trajanje doktorskog studija i stjecanja doktorske disertacije smanjeno na 4 godine.
3.4. 80% uspješno obranjenih doktorskih disertacija u predviđenom vremenskom okviru.
3.5. Broj obranjenih dvojnih doktorskih disertacija (cotutelle de thèse).
3.5. Postotak doktoranada zaposlenih izvan javnih sveučilišta i znanstvenih instituta veći za 20%.
3.6. Broj radova i prijavljenih patenata proizašlih iz doktorskih disertacija.
3.7. Broj doktorskih disertacija objavljenih u vidu znanstvenih monografija kod inozemnih izdavača.
3.8. Broj osnovanih međunarodnih projektnih centara na domaćim institucijama.
CILJ 4. Uspostaviti program trajne suradnje hrvatskih znanstvenika, javnih znanstvenih ustanova i sveučilišta sa znanstvenom dijasporom.
Iako je relativno malena zemlja, Hrvatska ima brojnu dijasporu koja je dala značajan doprinos stvaranju i razvitku države. U posljednjih dvadesetak