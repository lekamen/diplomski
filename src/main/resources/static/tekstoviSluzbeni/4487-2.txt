tržišta
Članak 7.
Na području Republike Hrvatske neće se zabranjivati stavljanje na tržište kao ni ugradnja na brodove hrvatske državne pripadnosti pomorske opreme koja je u skladu s ovim Pravilnikom, niti će se priječiti izdavanje ili obnavljanje brodskih svjedodžbi u svezi s tom opremom.
Postupak kod upisa broda u Upisnik brodova Republike Hrvatske
Članak 8.
(1) U postupku prvog upisa broda u Upisnik brodova u Republici Hrvatskoj, neovisno o zastavi koju je brod do tada vijao, a koji prethodno nije bio upisan u upisnik brodova države članice EU, Ministarstvo će neposredno ili putem priznate organizacije obaviti pregled opreme.
(2) Pregledom pomorske opreme iz stavka 1. ovog članka utvrđuje se da li je stvarno stanje i kompletnost pomorske opreme u skladu s brodskim ispravama te ispunjava li zahtjeve iz ovog Pravilnika i nosi li znak kormilarskog kola, odnosno, u slučaju ako pomorska oprema nije označena znakom kormilarskog kola, da li se može smatrati jednakovrijedna pomorskoj opremi odobrenoj sukladno odredbama ovoga Pravilnika.
(3) U slučajevima kada nije moguće utvrditi datum ugradnje pomorske opreme, Ministarstvo može odrediti zadovoljavajuće istovrijedne zahtjeve, uzimajući u obzir relevantne međunarodne instrumente.
(4) Ako pomorska oprema nije označena znakom kormilarskog kola ili je Ministarstvo ne smatra jednakovrijednom, pomorska oprema mora biti zamijenjena.
(5) Za pomorsku opremu koja se u skladu s ovim člankom smatra istovrijednom Ministarstvo će neposredno ili putem priznate organizacije izdati potvrdu o prihvaćanju pomorske opreme koja se mora stalno nalaziti na brodu i na kojoj moraju biti navedena sva ograničenja, ako ista postoje ili odredbe u svezi korištenja te pomorske opreme.
III. ZNAK KORMILARSKOG KOLA
Znak kormilarskog kola
Članak 9.
(1) Na pomorsku opremu, za koju se u skladu s odgovarajućim postupcima ocjene sukladnosti utvrdi da udovoljava zahtjevima ovoga Pravilnika, proizvođač stavlja znak kormilarskog kola.
(2) Znak kormilarskog kola ne stavlja se ni na jedan drugi proizvod.
(3) Oblik znaka kormilarskog kola koji se upotrebljava utvrđen je u Prilogu I koji je sastavni dio ovoga Pravilnika.
(4) Uporaba znaka kormilarskog kola podliježe općim načelima utvrđenima člankom 30. stavkom 1. i stavcima 3. do 6. Uredbe (EZ) br. 765/2008 gdje se svako upućivanje na oznaku CE smatra upućivanjem na znak kormilarskog kola.
Pravila i uvjeti za stavljanje znaka kormilarskog kola
Članak 10.
(1) Znak kormilarskog kola mora biti postavljen na pomorsku opremu ili u njezinu tablicu s podacima te ako je potrebno ugrađen u njezin softver na način da bude vidljiv, čitljiv i neizbrisiv. U slučaju da zbog specifičnosti neke pomorske opreme to nije moguće ili nije opravdano, znak se može postaviti na pakiranje u kojem se oprema isporučuje i u popratne dokumente.
(2) Znak kormilarskog kola stavlja se na kraju faze proizvodnje opreme.
(3) Znak kormilarskog kola popraćen je identifikacijskim brojem prijavljenog tijela gdje je to tijelo uključeno u fazu kontrole proizvodnje te godinom u kojoj je znak stavljen.
(4) Identifikacijski broj prijavljenog tijela iz stavka 4. ovog članka, nakon provedene ocjene sukladnosti pomorske opreme, stavlja samo prijavljeno tijelo ili, uz njegove upute, proizvođač odnosno njegov ovlašteni predstavnik.
Elektronička oznaka
Članak 11.
Proizvođač može koristiti prikladan i pouzdan oblik elektroničke oznake umjesto znaka kormilarskog kola ili kao dodatak znaku kormilarskog kola na pomorskoj opremi definiranoj kroz delegirane akte Komisije sukladno članku 35. Direktive. U takvom slučaju, članci 9. i 10. ovoga Pravilnika primjenjuje se, prema potrebi, mutatis mutandis.
IV. OBVEZE GOSPODARSKIH SUBJEKATA
Obveze proizvođača
Članak 12.
(1) Proizvođač stavljanjem znaka kormilarskog kola na pomorsku opremu jamči da je oprema projektirana i proizvedena u skladu s tehničkim specifikacijama i usklađenim normama koje donosi Komisija sukladno članku 35. stavku 2. Direktive te preuzima obveze utvrđene u stavcima