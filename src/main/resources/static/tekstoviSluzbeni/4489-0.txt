82 14.09.2016 Pravilnik o mjeriteljskim zahtjevima za boce koje se upotrebljavaju kao mjerni spremnici
DRŽAVNI ZAVOD ZA MJERITELJSTVO
1838
Na temelju članka 43. stavka 5. Zakona o mjeriteljstvu (»Narodne novine«, broj 74/14) ravnatelj Državnog zavoda za mjeriteljstvo donosi
PRAVILNIK
O MJERITELJSKIM ZAHTJEVIMA ZA BOCE KOJE SE UPOTREBLJAVAJU KAO MJERNI SPREMNICI
Članak 1.
(1) Ovim Pravilnikom propisuju se mjeriteljski zahtjevi za boce koje se upotrebljavaju kao mjerni spremnici.
(2) Ovaj se Pravilnik primjenjuje na spremnike koji se općenito nazivaju bocama, a izrađeni su od stakla ili neke druge tvari čija čvrstoća i postojanost oblika pružaju jednaka mjeriteljska jamstva kao i staklo ukoliko:
– su takvi spremnici začepljeni ili ih se može začepiti, a namijenjeni su za skladištenje, prijevoz ili isporuku tekućina,
– imaju nazivni obujam od 0,05 litara do uključivo 5 litara,
– imaju takve mjeriteljske značajke (oblik i ujednačenost proizvodnje) da se mogu upotrebljavati kao mjerni spremnici odnosno da im se napunjenima do utvrđene razine ili utvrđenog postotka njihovog vršnog obujma sadržaj može mjeriti s dostatnom točnošću.
(3) Spremnici koji zadovoljavaju uvjete propisane stavkom 2. ovoga članka nazivaju se boce kao mjerni spremnici.
Članak 2.
Ovim se Pravilnikom u pravni poredak Republike Hrvatske prenosi Direktiva Vijeća 75/107/EEZ od 19. prosinca 1974. godine o usklađivanju zakona država članica koji se odnose na boce koji se upotrebljavaju kao mjerni spremnici (SL L 42/14, 15. 2. 1975.).
Članak 3.
(1) Samo se boce kao mjerni spremnici koje zadovoljavaju zahtjeve ovoga Pravilnika mogu označivati oznakom propisanom u šestom i sedmom stavku točke 5. Dodatka I. ovoga Pravilnika.
(2) One se podvrgavaju mjeriteljskom nadzoru pod uvjetima koji su specificirani u dodacima ovoga Pravilnika.
Članak 4.
Boce kao mjerni spremnici koje zadovoljavaju zahtjeve i provjere utvrđene ovim Pravilnikom, neće se odbiti, zabraniti niti će se ograničiti njihovo stavljanje na tržište i u uporabu na osnovi razloga koji se odnose na njihov obujam, način određivanja njihova obujma ili metode kojima se provjeravaju.
Članak 5.
Proizvođač boca kao mjernih spremnika, ovlašteni zastupnik ili uvoznik odgovoran je da boce kao mjerni spremnici ispunjavaju odredbe ovoga Pravilnika.
Članak 6.
Danom stupanja na snagu ovoga Pravilnika prestaje važiti Pravilnik o mjeriteljskim zahtjevima za boce kao mjerne spremnike (»Narodne novine«, broj 56/13).
Članak 7.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 011-02/16-02/10
Urbroj: 558-01/2-16-4
Zagreb, 9. rujna 2016.
Zamjenik ravnatelja mr. sc. Božidar Ljubić, dipl. ing., v. r.
DODATAK I.
1. Boce kao mjerni spremnici moraju biti obilježeni sljedećim obujmima koji se uvijek utvrđuju za temperaturu od 20 °C:
1.1. »nazivni obujam« Vn je obujam koji je označen na boci; to je obujam tekućine za koji se pretpostavlja da ga boca sadrži kada je napunjena u uvjetima uporabe za koje je namijenjena;
1.2. »vršni obujam« boce je obujam tekućine koji ona sadrži kada je napunjena do vrha.
1.3. »stvarni obujam« boce je obujam tekućine koji ona stvarno sadrži kada je napunjena pod točno takvim uvjetima koji teoretski odgovaraju nazivnom obujmu.
2. Postoje dvije metode punjenja boca kao mjernih spremnika:
a) do stalne razine,
b) do stalne praznine.
Udaljenost između teoretske razine punjenja za nazivni obujam i vršne razine i razlike između vršnog obujma i nazivnog obujma, koja se naziva obujmom širenja ili praznine, mora biti stalna za sve boce istoga tipa tj. za boce izrađene prema istom nacrtu.
3. Kako bi, uzimajući u obzir uobičajene nesigurnosti punjenja, bilo moguće izmjeriti obujam sadržaja boca kao mjernih spremnika s dostatnom točnošću, posebno s točnošću koja se zahtijeva pravilnikom kojim se uređuju pretpakovine, najveće dopušteno odstupanje (pozitivno ili negativno) obujma boca kao mjernih spremnika, tj. najveće dopuštene razlike (pozitivne i negativne) na temperaturi od 20 °C i pod 