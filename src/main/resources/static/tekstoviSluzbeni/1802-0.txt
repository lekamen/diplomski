93 28.08.2015 Pravilnik o sadržaju obrasca zahtjeva radnika za ostvarivanje prava u slučaju stečaja poslodavca
MINISTARSTVO RADA I MIROVINSKOGA SUSTAVA
1803
Na temelju odredbe članka 18. stavka 2. Zakona o osiguranju potraživanja radnika u slučaju stečaja poslodavca (»Narodne novine«, broj 86/08, 80/13 i 82/15), ministar rada i mirovinskoga sustava donosi
PRAVILNIK
O SADRŽAJU OBRASCA ZAHTJEVA RADNIKA ZA OSTVARIVANJE PRAVA U SLUČAJU STEČAJA POSLODAVCA
I. OPĆE ODREDBE
Članak 1.
Ovim se Pravilnikom utvrđuje sadržaj obrasca na kojem se podnosi zahtjev za ostvarivanje prava radnika u slučaju stečaja poslodavca temeljem Zakona o osiguranju potraživanja radnika u slučaju stečaja poslodavca (»Narodne novine«, broj 86/08, 80/13 i 82/15 – u daljnjem tekstu: Zakon), te propisuje dokumentacija koju je potrebno priložiti zahtjevu.
Članak 2.
Izrazi koji se koriste u ovom Pravilniku i obrascima, a imaju rodno značenje koriste se neutralno i odnose se jednako na muški i ženski spol.
II. SADRŽAJ OBRASCA
Članak 3.
(1) Zahtjev za ostvarivanje prava mora sadržavati:
a) osobne podatke radnika,
b) podatke o poslodavcu,
c) podatke o radno pravnom statusu radnika,
d) podatke o utvrđenom potraživanju,
e) vrstu prava za koje se zahtijeva ostvarivanje,
f) podatak o broju tekućeg računa, u slučaju brisanja iz registra pravne osobe poslodavca kao posljedice zaključenog stečajnog postupka i
g) popis priloga.
(2) Zahtjev se podnosi na obrascu (RPS-01), koji je sastavni dio ovog Pravilnika.
III. DOKUMENTACIJA
Članak 4.
(1) Uz zahtjev potrebno je priložiti sljedeću dokumentaciju:
– dokaz o pravodobnosti zahtjeva i to:
a) ako se otvoreni stečajni postupak provodi, izvadak iz očevidnika pismena dostavljenih preko mrežne stranice e-Oglasna ploča suda iz kojeg je vidljiv datum objave rješenja o utvrđivanju tražbina,
b) ako otvoreni stečajni postupak nad poslodavcem nije proveden, izvadak iz očevidnika pismena dostavljenih preko mrežne stranice e-Oglasna ploča suda iz kojeg je vidljiv datum objave rješenja o zaključenju stečajnog postupka, ili
c) kada je vjerovnik na ispitnom ročištu upućen na parnicu za utvrđivanje potraživanja, datum izdavanja potvrde o pravomoćnosti,
– dokaz o radnom odnosu:
a) ugovor o radu ili pisana potvrda o sklopljenom ugovoru o radu, odnosno drugi dokaz o zasnovanom radnom odnosu,
b) odluka odnosno drugi dokaz o prestanku radnog odnosa, ako je radni odnos prestao,
c) prijava o početku i prestanku svojstva osiguranika u Hrvatskom zavodu za mirovinsko osiguranje kod poslodavca nad kojim je otvoren stečaj,
d) potvrda stečajnog upravitelja o kontinuiranom trajanju radnog odnosa, u slučaju prijenosa ugovora o radu na novog poslodavca,
e) povijesni izvadak iz sudskog registra za poslodavca nad kojim je otvoren stečaj,
– dokaz o utvrđenim potraživanjima i to:
a) ako se otvoreni stečajni postupak provodi:
1. rješenje trgovačkog suda o utvrđenim potraživanjima,
2. popis priznatih potraživanja koji je sastavio stečajni upravitelj, po vrsti tražbine i razdoblju za koje je tražbina priznata,
3. potvrda poslodavca o neisplaćenim potraživanjima prema vrsti tražbine za posljednja tri mjeseca prije otvaranja stečaja odnosno prestanka radnog odnosa, ili
b) ako se otvoreni stečajni postupak nad poslodavcem ne provodi:
1. obračune plaće, naknade plaće i otpremnine koje je poslodavac bio dužan isplatiti u posljednja tri mjeseca prije otvaranja stečaja odnosno prije prestanka radnog odnosa,
2. IBAN broj tekućeg računa radnika i naziv i sjedište banke,
3. IBAN broj posebnog računa iz članka 212. Ovršnog zakona i naziv i sjedište banke,
4. presliku obrasca PK,
5. podatak o mirovinskom stupu (MIO I ili MIO I i MIO II),
6. izvješća o primicima, porezu na dohodak i prirezu te doprinosima za obvezna osiguranja, za posljednja tri mjeseca prije otvaranja stečaja odnosno prije prestanka radnog odnosa – JOPPD obrazac.
– pravomoćnu presudu o dosuđenoj naknadi štete zbog ozljede na radu ili profesionalne bolesti,
– potvrdu o osobnom identifikacijskom broju ili neku drugu