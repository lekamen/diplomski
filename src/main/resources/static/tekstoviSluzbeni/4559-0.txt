88 30.09.2016 Pravilnik o izmjeni i dopuni Pravilnika o priznavanju i potporama za početak rada proizvođačkih organizacija
MINISTARSTVO POLJOPRIVREDE
1908
Na temelju članka 8. stavka 2. i članka 58. stavka 6. Zakona o poljoprivredi (»Narodne novine« broj 30/15) ministar poljoprivrede donosi
PRAVILNIK
O IZMJENI I DOPUNI PRAVILNIKA O PRIZNAVANJU I POTPORAMA ZA POČETAK RADA PROIZVOĐAČKIH ORGANIZACIJA
Članak 1.
U Pravilniku o priznavanju i potporama za početak rada proizvođačkih organizacija (»Narodne novine« broj 81/15, 97/15, 100/15, 101/15, 124/15) u članku 10. iza stavka 8. dodaju se stavci 9., 10. i 11. koji glase:
»(9) U slučaju nemogućnosti ostvarenja ciljeva i aktivnosti iz poslovnog plana, proizvođačka organizacija može podnijeti Ministarstvu zahtjev za odobravanjem izmjena i dopuna poslovnog plana. Uz zahtjev za odobravanjem izmjena i dopuna poslovnog plana proizvođačka organizacija dostavit će i poslovni plan za koji se traži odobravanje.
(10) Zahtjev za odobravanjem izmjena i dopuna poslovnog plana proizvođačka organizacija može podnijeti dva puta tijekom provedbe poslovnog plana, ali ne za posljednju godinu provedbe poslovnog plana.
(11) Zahtjev za odobravanjem izmjena i dopuna poslovnog plana proizvođačka organizacija podnijet će Ministarstvu prije podnošenja zahtjeva za isplatu za narednu godinu.«
Članak 2.
U članku 13. stavak 2. mijenja se i glasi:
»(2) Zahtjev za isplatu potpore iz članka 9. stavka 1. podstavka (a) proizvođačka organizacija podnosi nakon dobivanja rješenja o odobravanju poslovnog plana, a najkasnije do 31. listopada tekuće godine.«
PRIJELAZNE I ZAVRŠNE ODREDBE
Članak 3.
Ovaj Pravilnik stupa na snagu prvoga dana od dana objave u »Narodnim novinama«.
Klasa: 011-01/14-01/50
Urbroj: 525-07/0004-16-30
Zagreb, 27. rujna 2016.
Ministar prof. dr. sc. Davor Romić, v. r.
