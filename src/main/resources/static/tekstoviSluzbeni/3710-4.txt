njegova zahtjeva kojim bi se HT-u naložilo plaćanje predmetne naknade za razdoblje od 1. kolovoza 2013. do dana donošenja rješenja ističe da je nesporna ovlast HAKOMA rješavati sporove između stranaka u vezi ugovornih odnosa koji se odnose na međupovezivanje, međutim ugovorne obveze između stranaka mogu biti predmet reguliranja od dana donošenja osporavanog rješenja, a što je u skladu sa shvaćanjem Suda kako je to navedeno u presudi broj Us-330/2010. Navodi da u konkretnom slučaju nije riječ o obvezi kojom se proširuje opseg primjene osporavanog rješenja i na buduće odnose tužitelja i novih korisnika predmetne usluge. Naime, HAKOM se u obrazloženju referirao na obvezu nediskriminacije koja za tužitelja proizlazi iz Analize tržišta, a u okviru koje je tužitelj obvezan svim operatorima pružati usluge pod istim uvjetima. Navedeno podrazumijeva i naknadu za uslugu kolokacije, pa stoga nije riječ o novoj obvezi koja bi trebala biti utvrđena u izreci već je riječ o pojašnjenju već postojećih obveza tužitelja. Iz obrazloženja rješenja je moguće isčitati zaključak HAKOMA da naknada za uslugu kolokacije podliježe obvezama propisanim Analizi tržišta što upućuje da Metronet ne može odrediti na komercijalnoj osnovi neovisno o obvezama iz članka 58. stavak 2. ZEK-a. Prigovori materijalno-pravne prirode svode se na tvrdnju da tuženik pogrešno tumači članak 58. stavak 2. ZEK-a i izjednačuje ga s člankom 62. ZEK-a. Tužitelj smatra da je objavom Minimalne ponude i iznosa naknade zakupa tehničkog prostora u cijelosti ispunio regulatornu obvezu transparentnosti. Navedeno shvaćanje je neprihvatljivo i time se gubi svrha i smisao Analize tržišta, jer podrazumijeva da sadržaj objavljenog dokumenta nije bitan, odnosno da ne mora odgovarati određenim regulatornim obvezama. HAKOM pojašnjava da je tužitelju u okviru regulatorne obveze pristupa i korištenja posebnih dijelova mreže bila određena mogućnost pružanja usluge kolokolacije međupovezivanja, ali ukoliko je isti odlučio pružiti navedenu uslugu morao je uvjete i cijene iste urediti u svojom Minimalnoj ponudi. Minimalna ponuda se od standardne ponude iz članka 58. ZEK-a razlikuje jedino u opsegu usluga. U svim drugim značajkama Minimalna ponuda mora ispunjavati sve uvjete koji vrijede i za standardnu ponudu, pa tako i načelo da ista ne sadržava dodatne troškove koji nisu nužni za pružanje pojedine usluge. Stoga je tužitelj prilikom određivanja naknade za uslugu kolokacije bio obvezan pridržavati se prethodno navedenih obveza. HAKOM nije tražio od tužitelja da dokaže troškovnu usmjerenost cijene usluge kolokacije jer regulatorna obveza troškovne usmjerenosti istome nije za tu uslugu niti bila određena. Naime troškovna usmjerenost podrazumijeva da bi tužitelj morao dokazati da spomenuta cijena proizlazi iz njegovih troškova uključujući razumnu stopu povrata ulaganja. Predlaže da Sud tužbu odbije kao neosnovanu.
Zainteresirana osoba u ovom sporu Hrvatski Telekom d.d. (dalje u tekstu: HT) navodi da je tužitelj sukladno Analizi tržišta 2013. odnosno odluci objavio Minimalnu ponudu uvjeta međupovezivanja u javnoj nepokretnoj komunikacijskoj mreži koja je stupila na snagu 1. kolovoza 2013. U Minimalnoj ponudi u članku 6.2.4. stoji da će Metronet omogućiti operatoru na njegov zahtjev smještaj prijenosne opreme operatora u svrhu uspostave međupovezivanja u objektima na lokaciji Metroneta uz naknadu stvarnih troškova, a na temelju sklopljenog posebnog ugovora o kolokaciji. Međutim u članku 13.1. Minimalne ponude tužitelj definira cijene usluga kolokacije gdje za mjesečni zakup tehničkog prostora za smještaj vlasniku tog telekomunikacijskog ormara uz rezervaciju i potrošnju električne energije potražuje iznos od 12.000,00 mjesečno ne objašnjavajući tijekom upravnog postupka kako i na koji način je određen trošak zakupa, zašto je trošak zakupa prostora za četiri pristupne točke na međupovezivanje tužitelja isti, po kojoj cijeni je određena naplata električne energije te je li predmetni trošak uopće stvaran.