38 03.04.2015 Presuda Visokoga upravnog suda Republike Hrvatske broj: UsII-11/12-15 od 16. ožujka 2015.
VISOKI UPRAVNI SUD REPUBLIKE HRVATSKE
800
PRESUDA
Visoki upravni sud Republike Hrvatske u vijeću sastavljenom od sudaca toga suda Fedore Lovričevć-Stojanović predsjednice vijeća, Dijane Vidović i Sanje Otočan, članica vijeća, te Ljiljane Stojanović, zapisničarke, u upravnom sporu tužitelja Hrvatski telekom d.d. (HT), Roberta Frangeša Mihanovića 9, Zagreb, kojega zastupa opunomoćenik Neven Alujević, dipl. iur, protiv tuženika Hrvatske regulatorne agencije za mrežne djelatnosti (HAKOM) Roberta Frangeša Mihanovića 9, Zagreb, kojega zastupa Domagoj Maričić, dipl. iur. te zainteresiranih osoba: Amis telekom d.d., Bani 75, Zagreb, kojega zastupa opunomoćenik Željko Brajdić, Iskon Internet d.d., Garićgradska 18, Zagreb, OT Optima telekom d.d., Bani 75a, Zagreb, radi realizacije usluge izdvojenog pristupa lokalnoj petlji operatorima korisnicima, nakon održane javne i usmene rasprave, u nazočnosti opunomoćenika tužitelja, opunomoćenika tuženika i opunomoćenika zainteresirane osobe Amis telekom d.d., dana 16. ožujka 2015.,
presudio je
I. Odbija se tužbeni zahtjev koji glasi: »Poništava se upravni akt Hrvatske agencije za poštu i elektroničke komunikacije, klasa: UP/I-344-07/11-01/41, urbroj: 376-09/MB-11-06 (IM) od 20. veljače 2012.»
II. Ova će se presuda objaviti u »Narodnim novinama«.
Obrazloženje
Osporeno je rješenje doneseno na temelju čanaka 111. i 112. stavka 1. točke 22. Zakona o elektroničkim komunikacijama (»Narodne novine« 73/08., 90/11., 133/12., 80/13., 71/14.) (dalje u tekstu: ZEK) (koji Zakon je u to vrijeme bio na snazi) u postupku inspekcijskog nadzora nad društvom Hrvatski telekom d.d. zbog odbijanja zahtjeva korisnika operatora za izdvojeni pristup lokalnoj petlji. U I. točki osporenoga rješenja određeno je Hrvatskom telekomu d.d., Zagreb, Savska cesta 32 (HT) da realizira usluge izdvojenog pristupa lokalnoj petlji koje su zahtijevali operatori korisnici: Amis Telekom d.o.o., Zagreb, Bani 75 (Amis) i Iskon Internet d.d., Zagreb, Garićgradska 18 (Iskon) i na taj način omogući širokopojasni priključak krajnjim korisnicima:
a) Adamu Smiljčiću, Ivana Filipovića 16, Sesvete, (operator korisnik Amis),
b) Filipu Periću, Ljubuška 64, Zagreb, (operator korisnik Iskon),
c) Milici Soldan, Pehljinska 23, Zagreb (operator korisnik Amis),
d) Damiru Aleksiću, Žitnjak, Kovačići 22D, Zagreb (operator korisnik Amis)
e) Branki Mejić, I. Gajnički vidikovac 30, Zagreb (operator korisnik Amis).
U II. točki rješenja ukida se privremeno rješenje HAKOM-a doneseno u ovome predmetu dana 19. listopada 2011.
Tužitelj podnosi tužbu zbog nepravilno utvrđenoga činjeničnog stanja, odnosno zbog toga što je iz utvrđenih činjenica izveden nepravilan zaključak u pogledu činjeničnog stanja i zbog toga što u aktu nije primijenjen zakon, propis utemeljen na zakonu ili drugi zakonito donesen propis ili opći akt. Navodi da je tuženik 12. rujna 2011. pokrenuo postupak inspekcijskog nadzora radi utvrđivanja postupanja tužitelja prema rješenju Vijeća HAKOM-a, klasa: 344-01/11-01/4645, urbroj: 376-12/VŠ-11-01 (MW) od 1. lipnja 2011. kojim rješenjem su tužitelju određene izmjene i dopune Standardne ponude HT – Hrvatskih telekomunikacija d.d. za uslugu izdvojenog pristupa lokalnoj petlji. Inspektor HAKOM-a je za potrebe nadzora, a u svrhu utvrđivanja činjenica i razjašnjenja bitnih okolnosti proveo postupke očevida i potrebnih mjerenja na terenima: u Sesvetama i Dubravi 27. rujna 2011. i na lokaciji Vrapče i Žitnjak dana 4. listopada 2011. o čemu su sačinjeni zapisnici. Tuženik je donio privremeno rješenje 19. listopada 2011. kojim je naloženo tužitelju da u suradnji s operatorima korisnicima od 31. listopada 2011. do zaključno 13. studenoga 2011. uspostavi mehanizam sustavnog mjerenja, kontinuiranog praćenja te temeljitog analiziranja ključnih parametara svih svojih ADSL linija koje se nalaze u istim osnovnim grupama s krajnjim korisnicima koji su uključeni.