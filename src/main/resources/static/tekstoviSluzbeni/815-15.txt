 odgovoran Vrhovni sud.
Zadaća je Ustavnog suda u ovom postupku ispitati je li način, na koji je u podnositeljevom specifičnom i atipičnom slučaju primijenjen članak 123. stavak 2. ZKP-a/08 kad je riječ o određivanju trajanja istražnog zatvora, bio »zakonit« u smislu članka 5. stavka 1. točke a) Konvencije i mjerodavnih odredaba Ustava, s obzirom na stajalište ESLJP-a da bi se pritvaranje koje je na početku bilo zakonito pod određenim okolnostima moglo pretvoriti u oduzimanje slobode koje je arbitrarno.
Ova odluka utoliko ima ograničene dosege jer se u njoj ne ispituje ni apstraktna ustavnost pravne norme (članka 123. stavka 2. ZKP-a/08), ali ni dosadašnja praksa Vrhovnog suda, izgrađena za uobičajene i redovite prilike, o naravi, značenju i učincima članka 123. stavka 2. ZKP-a/08.
25. Ustavni sud na ovom mjestu podsjeća da članak 123. stavak 2. ZKP-a/08 propisuje: »Pri izricanju presude uvijek će se odrediti ... istražni zatvor protiv okrivljenika kojem je izrečena kazna zatvora od pet godina ili teža kazna.«
Određivanje obligatornog istražnog zatvora koje je predmet ovog ustavnosudskog postupka uslijedilo je nekoliko godina nakon izricanja prvostupanjske kaznene osude. U razdoblju između nepravomoćne prvostupanjske presude Županijskog suda u Zagrebu broj: X-K-rz-1/07 od 8. svibnja 2009. i osporenog rješenja Vrhovnog suda o određivanju istražnog zatvora broj: II-Kž-75/15-4 od 2. ožujka 2015., koje je predmet ovog ustavnosudskog postupka, zbili su se sljedeći događaji, koji su pravno relevantni s aspekta zaštite podnositeljevog ustavnog i konvencijskog prava na slobodu:
– donesena je drugostupanjska kaznena osuda (presuda Vrhovnog suda broj: I Kž-84/10-8 od 2. lipnja 2010.) kojom je podnositelj osuđen na osam godina zatvora, čime je kazneni postupak pravomoćno okončan,
– drugostupanjsku kaznenu osudu potom je ukinuo Ustavni sud (odluka broj: U-III-4150/2010 i dr. od 12. siječnja 2015.),
– nakon odluke Ustavnog suda, protiv podnositelja je obustavljen postupak izvršenja kazne zatvora u Bosni i Hercegovini i podnositelj je pušten na slobodu 20. siječnja 2015.,
– do odluke Ustavnog suda podnositelj je već izvršio gotovo 2/3 kazne zatvora u Bosni i Hercegovini koja mu je bila određena ukinutom drugostupanjskom presudom Vrhovnog suda, odnosno više od 1/2 kazne koja mu je određena nepravomoćnom presudom Županijskog suda u Zagrebu od 8. svibnja 2009. koja je i dalje pravno egzistentna, uključujući i vrijeme koje je proveo u pritvoru u Republici Hrvatskoj i u Bosni i Hercegovini (ukupno pet godina i dva mjeseca od presuđenih osam godina, od čega je u pritvoru proveo devet mjeseci i 29 dana),
– u tijeku je drugostupanjski (žalbeni) kazneni postupak protiv podnositelja pred Vrhovnim sudom, pri čemu je i dalje pravno egzistentna prvostupanjska kaznena osuda protiv podnositelja (koja osuđuje podnositelja na deset godina zatvora), na temelju koje je Vrhovni sud, u skladu s člankom 123. stavkom 2. ZKP-a/08, odredio podnositelju obligatorni istražni zatvor »do pravomoćnog okončanja kaznenog postupka, ali ne dulje od kazne na koju je optuženi Branimir Glavaš nepravomoćno osuđen«.
26. S obzirom na takvo stanje stvari, Ustavni sud smatra nespornim da u ovom slučaju postoji veza između nepravomoćne prvostupanjske presude od 8. svibnja 2009. i samog obligatornog istražnog zatvora iz siječnja 2015., ali je ta veza relativno slaba. To je osobito vidljivo u očitom prekidu vremenskog slijeda događaja, pri čemu su se sami događaji zbivali tako da su na kraju doveli i do naglašenog poremećaja u pravnom slijedu primjene zakonskih instituta koji uređuju oduzimanje slobode optuženika odnosno osuđenika.
Tu vezu dodatno oslabljuje, a sam taj poremećaj ujedno i dobro ilustrira, činjenica da je u ovom slučaju došlo do odstupanja od uobičajene prakse u primjeni članka 123. stavka 2. ZKP-a/08, budući da ovdje nije bila riječ o »izricanju presude«, a postupak određivanja istražnog zatvora pokrenuo je ŽdoZG, a ne sud po službenoj dužnosti (v. točku 22.