 (regionalne) samouprave i pravne osobe s javnim ovlastima koje obavljaju djelatnosti u vezi s predmetom ovoga Zakona.
37) Tripartitno savjetovanje znači formalni dogovor kojim se omogućuje dijalog i suradnja između Koordinacije, operatora ili vlasnika te predstavnika radnika.
38) Učinkovitost odgovora na nekontrolirano ispuštanje nafte znači učinkovitost sustava za odgovor prilikom nekontroliranog ispuštanje nafte, koja se temelji na analizi učestalosti, trajanja i trenutka pojave uvjeta u okolišu koji bi sprečavali odgovor. Procjena učinkovitosti odgovora na nekontrolirano ispuštanje nafte izražava se kao postotak vremena u kojem takvi uvjeti nisu prisutni i mora uključivati opis operativnih ograničenja koja se zbog te procjene postavljaju objektima.
39) Velika nesreća u odnosu na odobalni objekt ili povezanu infrastrukturu znači:
(a) nesreću koja uključuje eksploziju, požar, gubitak kontrole nad bušotinom ili nekontrolirano ispuštanje ugljikovodika ili opasnih tvari, a pritom uzrokuje gubitak života ili ozbiljne ozljede kod osoba ili postoji vjerojatnost uzrokovanja gubitka života ili ozbiljnih ozljeda, te onečišćenje i štete većih razmjera u okolišu na odobalnom području, kao i na obalnom području kao posljedica onečišćenja
(b) nesreću koja uzrokuje znatno oštećenje odobalnog objekta ili povezane infrastrukture, a pritom uzrokuje gubitak života ili ozbiljne ozljede kod osoba ili postoji vjerojatnost uzrokovanja gubitka života ili ozbiljnih ozljeda, te onečišćenje i štete većih razmjera u okolišu na odobalnom području, kao i na obalnom području kao posljedica onečišćenja
(c) bilo koju drugu nesreću koja dovede do gubitka života ili ozljede kod pet ili više osoba istodobno koje se nalaze na odobalnom objektu u kojem se pojavi izvor opasnosti ili koje sudjeluju u odobalnim radovima, te onečišćenje i štete većih razmjera u okolišu na odobalnom području, kao i na obalnom području kao posljedica onečišćenja
(d) događaj koji uzrokuje ili će vjerojatno uzrokovati bitan nepovoljan, odnosno negativan utjecaj na okoliš u skladu s propisima iz područja zaštite okoliša koji nastane kao posljedica nesreća iz točaka (a), (b) i (c).
Za potrebe određivanja je li neka nesreća velika nesreća u smislu točaka (a), (b), (c) ili (d), s odobalnim objektom na kojem nema stalne posade postupa se kao da na njemu ima posade.
40) Velika opasnost znači situaciju koja može završiti velikom nesrećom.
41) Vlasnik znači osobu koja je odgovorna za neeksploatacijski objekt.
II. SPREČAVANJA VELIKIH NESREĆA POVEZANIH S ODOBALNIM RADOVIMA
Opća načela
Članak 5.
(1) Operator ili vlasnik je dužan osigurati poduzimanje svih prikladnih mjera, sukladno ovom Zakonu, glede odobalnih radova kako bi se spriječile velike nesreće.
(2) Operatora ili vlasnika od njegovih dužnosti sukladno ovom Zakonu ne oslobađa činjenica da su radnje ili propuste koji su doveli ili pridonijeli velikim nesrećama izveli izvođači.
(3) Ovlaštenik dozvole je financijski odgovoran za sprečavanje i sanaciju štete u okolišu i prirodi prouzročenu odobalnim radovima.
(4) Ovlaštenik dozvole je za vrijeme trajanja izdane dozvole obvezan imati i održavati na snazi odgovarajuće police osiguranja u skladu sa Zakonom o istraživanju i eksploataciji ugljikovodika.
(5) U slučaju velike nesreće operator ili vlasnik je dužan poduzeti sve prikladne mjere, sukladno ovom Zakonu, kako bi ograničio njihove posljedice za zdravlje ljudi, okoliša, prirode i gospodarsku uporabu mora.
(6) Operator ili vlasnik je dužan osigurati obavljanje odobalnih radova na temelju sustavnog upravljanja rizikom kako bi preostali rizici od velikih nesreća za zdravlje ljudi, okoliš, prirodu, gospodarsku uporabu mora i odobalne objekte bili prihvatljivi.
Uvjeti za izdavanje ili prijenos dozvole
Članak 6.
(1) Tijekom postupka javnog nadmetanja za izdavanje dozvole mora se utvrditi sposobnost podnositelja zahtjeva za ispunjavanjem zahtjeva propisanih ovim Zakonom i uvjeta propisanih relevantnim odredbama prava Europske unije.
(2) Ovlaštenik 