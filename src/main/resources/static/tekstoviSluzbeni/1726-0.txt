87 07.08.2015 Pravilnik o registru onečišćavanja okoliša
MINISTARSTVO ZAŠTITE OKOLIŠA I PRIRODE
1727
Na temelju članka 151. stavka 3. Zakona o zaštiti okoliša (»Narodne novine«, br. 80/2013, 78/2015), ministar zaštite okoliša i prirode donosi
PRAVILNIK
O REGISTRU ONEČIŠĆAVANJA OKOLIŠA
I. TEMELJNE ODREDBE
Članak 1.
Ovim Pravilnikom propisuje se obvezni sadržaj i način vođenja registra onečišćavanja okoliša (u daljnjem tekstu: ROO) obveznici dostave podataka u ROO, način, metodologija i rokovi prikupljanja i dostavljanja podataka o emisijama odnosno ispuštanju, prijenosu i odlaganju onečišćujućih tvari u okoliš i otpadu, podaci o onečišćivaču, operateru postrojenja, organizacijskoj jedinici u sastavu onečišćivača, rok i način obavještavanja javnosti, način provjere i osiguranja kvalitete podataka koji se dostavljaju i vode u registru, rok čuvanja očevidnika iz kojih su dostavljeni podaci, obavljanje stručnih poslova vođenja ROO te druga pitanja s tim u vezi.
Članak 2.
Ovim Pravilnikom se uspostavlja pravni okvir za provedbu Uredbe (EZ) br. 166/2006 Europskog parlamenta i Vijeća od 18. siječnja 2006. o uspostavljanju Europskog registra ispuštanja i prijenosa onečišćujućih tvari i koja izmjenjuje i dopunjuje Direktive Vijeća 91/689/EEZ i 96/61/EZ (Tekst značajan za EGP) (SL L 33, 4. 2. 2006.) (u daljnjem tekstu: Uredba).
Članak 3.
Podaci iz ROO koriste se za osiguravanje pravovremenosti, transparentnosti, točnosti, dosljednosti, usporedivosti i potpunosti podataka potrebnih za izvješćivanje o ispuštanjima onečišćujućih tvari u sastavnice okoliša kao i nastanku i prijenosu otpada izvan mjesta nastanka te gospodarenju otpadom sukladno posebnim propisima kojima se uređuju područja zaštite okoliša, zraka, otpada i voda.
Članak 4.
(1) Pojedini pojmovi u smislu ovoga Pravilnika imaju sljedeće značenje:
1. djelatnost je proces ili aktivnost navedena u Prilogu 1. ovoga Pravilnika uslijed koje dolazi do ispuštanja i prijenosa onečišćujućih tvari u okoliš,
2. ispust je mjesto ispuštanja, istjecanja i/ili odlaganja onečišćujućih tvari u okoliš,
3. iznenadni događaj je događaj, nastao prilikom odvijanja djelatnosti obuhvaćenih ovim Pravilnikom, a koji je posljedica nenamjernih aktivnosti i/ili nekontroliranog slijeda događaja,
4. kapacitet je mogućnost proizvodnje iz određene djelatnosti u Prilogu 1. ovoga Pravilnika koja je određena projektiranim vrijednostima,
5. obveznik dostave podataka je operater i odgovorna osoba organizacijske jedinice koja obavlja djelatnosti iz Priloga 1. ovoga Pravilnika uslijed kojih dolazi do ispuštanja i/ili prijenosa onečišćujućih tvari u okoliš iz Priloga 2. ovoga Pravilnika i/ili nastanka odnosno gospodarenja otpadom,
6. organizacijska jedinica je bilo koji dio u organizacijskoj strukturi operatera koja u svojem sastavu ima jedno ili više postrojenja koja se nalaze na istoj lokaciji, a uslijed čije djelatnosti dolazi do ispuštanja i prijenosa izvan mjesta nastanka onečišćujućih tvari u okoliš ili čijom djelatnošću nastaje otpad odnosno gospodari otpadom,
7. prag ispuštanja je količina ispuštanja onečišćujuće tvari iz Priloga 2. ovoga Pravilnika za koju se dostavljaju podaci samo ako su veći ili jednaki pragu ispuštanja,
8. Protokol je protokol o registrima ispuštanja i prijenosa onečišćujućih tvari uz Konvenciju o pristupu informacijama, sudjelovanju javnosti u odlučivanju i pristupu pravosuđu u pitanjima okoliša (»Narodne novine – Međunarodni ugovori«, broj 4/2008).
(2) Ostali pojmovi koji se koriste u ovom Pravilniku imaju jednako značenje kao pojmovi koji se koriste u Uredbi i Zakonu o zaštiti okoliša.
(3) Izrazi koji se u ovom Pravilniku koriste za osobe, koriste se neutralno i odnose se na muške i ženske osobe.
II. SADRŽAJ I NAČIN VOĐENJA REGISTRA ONEČIŠĆAVANJA OKOLIŠA
Članak 5.
(1) ROO je informacijski sustav kojeg uspostavlja, vodi i održava Hrvatska agencija za okoliš i prirodu (u daljnjem tekstu: Agencija) kao sveobuhvatno informatičko i mrežno bazirano rješenje.
(2) Sastavni dio ROO su baza podataka