kretanje
Ne smije se spriječiti stavljanje na raspolaganje na tržištu električne opreme, ako je ta oprema u skladu s odredbama ovoga Pravilnika.
Članak 5.
Opskrba električnom energijom
Energetski subjekti nadležni za distribuciju električne energije ne smiju korisnicima postavljati strože sigurnosne zahtjeve za električnu opremu od onih propisanih člankom 3. i Dodatkom I. ovoga Pravillnika za priključak na mrežu električne energije ili za napajanje električnom energijom.
POGLAVLJE II. OBVEZE GOSPODARSKIH SUBJEKATA
Članak 6.
Obveze proizvođača
(1) Prilikom stavljanja svoje električne opreme na tržište proizvođači moraju osigurati da je ta oprema konstruirana i proizvedena u skladu sa sigurnosnim zahtjevima navedenim u članku 3. i utvrđenim u Dodatku I. ovoga Pravilnika.
(2) Proizvođači moraju izraditi tehničku dokumentaciju iz Dodatka III. ovoga Pravilnika i provesti ili dati provesti postupak ocjenjivanja sukladnosti iz Dodatka III. ovoga Pravilnika.
(3) Kada je postupkom ocjenjivanja sukladnosti iz stavka 2. ovoga članka dokazana sukladnost električne opreme sa sigurnosnim zahtjevima iz članka 3. i Dodatka I. ovoga Pravilnika, proizvođači moraju sastaviti EU izjavu o sukladnosti te staviti oznaku CE.
(4) Proizvođači moraju čuvati tehničku dokumentaciju navedenu u Dodatku III. ovoga Pravilnika i EU izjavu o sukladnosti u razdoblju od deset godina nakon što je električna oprema stavljena na tržište.
(5) Proizvođači moraju osigurati da se provode postupci serijske proizvodnje koji osiguravaju sukladnost s ovim Pravilnikom. Potrebno je na odgovarajući način uzeti u obzir promjene u konstruiranju ili značajkama proizvoda kao i promjene u usklađenim normama navedenim u članku 12. ovoga Pravilnika, međunarodnim ili nacionalnim normama navedenima u člancima 13. i 14. ovoga Pravilnika ili drugim tehničkim specifikacijama na temelju kojih je potvrđena sukladnost električne opreme.
(6) Kad to smatraju prikladnim s obzirom na rizike koje predstavlja električna oprema, a kako bi zaštitili zdravlje i sigurnost potrošača, proizvođači ispituju uzorke električne opreme koja je stavljena na raspolaganje na tržištu, istražuju i, ako je to potrebno, vode knjigu pritužbi i registar nesukladne električne opreme i njezinog povrata te o svakom takvom praćenju moraju obavijestiti distributere.
(7) Proizvođači moraju osigurati da je električna oprema koju su oni stavili na tržište označena brojem tipa, šarže ili serijskim brojem ili bilo kojim drugim identifikacijskim elementom ili, kad to ne dopušta veličina ili vrsta električne opreme, da se traženi podaci navedu na njezinoj ambalaži ili u dokumentu priloženom uz električnu opremu.
(8) Proizvođači su obvezni na električnoj opremi ili, kad to nije moguće, na njezinoj ambalaži ili u dokumentu koji prati električnu opremu, navesti svoje ime, registrirano trgovačko ime ili registrirani trgovački znak i poštansku adresu na kojoj su dostupni. U adresi mora biti navedeno jedinstveno mjesto na kojem je proizvođač dostupan, a kontaktni podaci moraju biti na hrvatskom jeziku.
(9) Proizvođači moraju osigurati da su uz električnu opremu priložene upute i podaci o sigurnosti na hrvatskom jeziku. Takve upute i informacije te svako označivanje jasno je, razumljivo i shvatljivo.
(10) Proizvođači koji smatraju ili imaju razloga vjerovati da električna oprema koju su stavili na tržište nije sukladna s ovim Pravilnikom bez odgode poduzimaju popravne radnje potrebne kako bi električnu opremu uskladili ili po potrebi povukli s tržišta ili izvršili povrat. Nadalje, ako električna oprema predstavlja rizik, proizvođači o tome bez odgode obavješćuju nadležna nacionalna tijela država članica u kojima su stavili na raspolaganje na tržištu električnu opremu navodeći podatke, posebno o nesukladnosti i o svim poduzetim popravnim radnjama.
(11) Na opravdan zahtjev nadležnog inspekcijskog tijela proizvođači dostavljaju tom tijelu sve podatke i dokumentaciju u papirnatom ili elektroničkom obliku neophodne za dokazivanje sukladnosti