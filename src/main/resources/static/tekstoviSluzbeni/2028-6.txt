 Visinu troškova posebnim rješenjem određuje ministar nadležan za poslove pravosuđa.
Članak 30.
(1) Smatra se da je stručnu obuku obavio stečajni upravitelj koji zadovolji na završnoj provjeri znanja.
(2) Stečajni upravitelj koji ne zadovolji na završnoj provjeri znanja po isteku roka od 30 dana može ponovo pristupiti završnoj provjeri znanja.
(3) Stečajnom upravitelju koji zadovolji na završnoj provjeri znanja ministarstvo nadležno za poslove pravosuđa izdaje potvrdu na obrascu 5 koji je sastavni dio ovog Pravilnika.
IV. STRUČNO USAVRŠAVANJE
Članak 31.
(1) Stručno usavršavanje stečajnih upravitelja provodi se kao organizirana i kontinuirana edukacija radi upotpunjavanja i usavršavanja stečenih znanja za obavljanje dužnosti stečajnih upravitelja.
(2) Stručno usavršavanje stečajnih upravitelja sastoji se od sudjelovanja u stručnim radionicama.
(3) Stručno usavršavanje iz stavka 2. ovog članka je obvezno.
(4) Troškove stručnog usavršavanja snose stečajni upravitelji.
Članak 32.
(1) Stečajni upravitelj dužan je godišnje sudjelovati u najmanje dvije stručne radionice u ukupnom trajanju od najmanje 15 sati.
(2) Stručne radionice organizira i provodi ministarstvo nadležno za poslove pravosuđa prema programu koji se objavljuje na njegovim mrežnim stranicama.
(3) Za voditelje stručnih radionica mogu se odrediti suci, stečajni upravitelji upisani na listu A stečajnih upravitelja, članovi Ispitnog povjerenstva te nastavnici pravnih i ekonomskih fakulteta koji predaju predmete iz članka 10. stavka 1. ovog Pravilnika.
(4) Ministarstvo nadležno za poslove pravosuđa vodi evidenciju o sudjelovanju stečajnih upravitelja u stručnim radionicama te sudionicima izdaje potvrdu o sudjelovanju.
V. PRIJELAZNE I ZAVRŠNE ODREDBE
Članak 33.
Od 1. studenoga 2015. stručni ispit za stečajnog upravitelja polaže se prema odredbama ovog Pravilnika.
Članak 34.
(1) Stečajnim upraviteljima koji su na dan stupanja na snagu Stečajnog zakona (»Narodne novine«, broj 71/15.) bili upisani na listu stečajnih upravitelja ili koji su obavljali dužnost stečajnog upravitelja ministarstvo nadležno za poslove pravosuđa rješenjem će odrediti trajanje stručne prakse, vodeći računa o odredbi članka 440. stavka 5. Stečajnog zakona.
(2) Stečajni upravitelj iz stavka 1. ovog članka uz zahtjev za određivanje trajanja stručne prakse dužan je priložiti dokaze o broju otvorenih stečajnih postupaka u kojima je obavljao dužnost stečajnog upravitelja ili dokaz o broju tromjesečja u kojima je obavljao dužnost stečajnog upravitelja.
(3) Stečajni upravitelji iz stavka 1. ovog članka nisu dužni pristupiti završnoj provjeri znanja.
Članak 35.
Ispitno povjerenstvo za polaganje stručnog ispita za stečajnog upravitelja imenovano na temelju članka 3. stavka 2. Pravilnika o programu stručnoga ispita za stečajnog upravitelja i načinu njegova polaganja (»Narodne novine«, broj 110/06.) nastavlja s radom u skladu s odlukom o imenovanju klasa: 133-04/15-01/77, urbroj: 514-03-02-02-15-07 od 15. travnja 2015.
Članak 36.
Odluku iz članka 6. stavka 3. i 29. stavak 5. ovog Pravilnika ministar nadležan za poslove pravosuđa donijet će u roku od 30 dana od dana stupanja na snagu ovog Pravilnika.
Članak 37.
(1) Jedinstveni program stručne obuke iz članka 25. stavka 2. ovog Pravilnika Ispitno povjerenstvo donijet će u roku od 60 dana od dana stupanja na snagu ovog Pravilnika.
(2) Program stručnih radionica iz članka 32. stavka 2. ovog Pravilnika ministarstvo nadležno za poslove pravosuđa donijet će u roku od 60 dana od dana stupanja na snagu ovog Pravilnika.
Članak 38.
Stupanjem na snagu ovog Pravilnika prestaje važiti Pravilnik o programu stručnoga ispita za stečajnog upravitelja i načinu njegova polaganja (»Narodne novine«, broj 110/06.).
Članak 39.
Ovaj Pravilnik stupa na snagu osmog dana od dana objave u »Narodnim novinama«.
Klasa: 011-01/15-01/123
Urbroj: 514-03-02-02-15-01
Zagreb, 25. rujna 2015.
Ministar Orsat Miljenić, v. r.

OBRASCI
