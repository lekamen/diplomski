35 27.03.2015 Odluka o izmjeni Odluke o osnivanju Nacionalnog odbora za borbu protiv nasilja u sportu
VLADA REPUBLIKE HRVATSKE
723
Na temelju članka 24. stavaka 1. i 3. Zakona o Vladi Republike Hrvatske (»Narodne novine«, br. 150/2011 i 119/2014), Vlada Republike Hrvatske je na sjednici održanoj 26. ožujka 2015. godine donijela
ODLUKU
O IZMJENI ODLUKE O OSNIVANJU NACIONALNOG ODBORA ZA BORBU PROTIV NASILJA U SPORTU
I.
U Odluci o osnivanju Nacionalnog odbora za borbu protiv nasilja u sportu (»Narodne novine«, broj 51/2013), točka III. mijenja se i glasi:
»Nacionalni odbor čine predsjednik i deset članova.
Nacionalni odbor čine:
– jedan predstavnik Ministarstva znanosti, obrazovanja i sporta, predsjednik Nacionalnog odbora,
– jedan predstavnik Ureda predsjednika Vlade Republike Hrvatske,
– tri predstavnika Ministarstva unutarnjih poslova, od kojih je jedan nacionalni koordinator,
– jedan predstavnik Ministarstva pravosuđa,
– jedan predstavnik Agencije za odgoj i obrazovanje,
– jedan predstavnik Visokoga prekršajnog suda Republike Hrvatske,
– jedan predstavnik Hrvatskoga olimpijskog odbora,
– dva predstavnika Hrvatskoga nogometnog saveza.
Predsjednika i članove Nacionalnog odbora, predstavnike tijela državne uprave, predlažu čelnici tih tijela.
Člana Nacionalnog odbora, predstavnika Ureda predsjednika Vlade Republike Hrvatske, predlaže predstojnik toga Ureda.
Člana Nacionalnog odbora, predstavnika Agencije za odgoj i obrazovanje, predlaže ravnatelj Agencije.
Člana Nacionalnog odbora, predstavnika Visokoga prekršajnog suda Republike Hrvatske, predlaže predsjednik Visokoga prekršajnog suda Republike Hrvatske.
Člana Nacionalnog odbora, predstavnika Hrvatskoga olimpijskog odbora, predlaže predsjednik Hrvatskoga olimpijskog odbora.
Članove Nacionalnog odbora, predstavnike Hrvatskoga nogometnog saveza, predlaže predsjednik Hrvatskoga nogometnog saveza.
Vlada Republike Hrvatske imenuje predsjednika Nacionalnog odbora, te članove Nacionalnog odbora na prijedlog tijela i institucija iz stavaka 3., 4., 5., 6., 7. i 8. ove točke.«.
II.
Predsjednik i članovi Nacionalnog odbora za borbu protiv nasilja u sportu imenovani na temelju Odluke o osnivanju Nacionalnog odbora za borbu protiv nasilja u sportu (»Narodne novine«, broj 51/2013), osim člana – predstavnika Udruge profesionalnih klubova Prve hrvatske nogometne lige, nastavljaju s radom u Nacionalnom odboru.
III.
Ova Odluka stupa na snagu danom donošenja, a objavit će se u »Narodnim novinama«.
Klasa: 022-03/15-04/115
Urbroj: 50301-09/06-15-2
Zagreb, 26. ožujka 2015.
Predsjednik Zoran Milanović, v. r.
