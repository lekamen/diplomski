45 13.05.2016 Odluka o Listi sigurnih zemalja podrijetla u postupku odobrenja međunarodne zaštite
MINISTARSTVO UNUTARNJIH POSLOVA
1166
Na temelju članka 93. stavka 2. Zakona o međunarodnoj i privremenoj zaštiti (»Narodne novine« br. 70/15), ministar unutarnjih poslova, uz prethodnu suglasnost ministra vanjskih i europskih poslova, donosi
ODLUKU
O LISTI SIGURNIH ZEMALJA PODRIJETLA U POSTUPKU ODOBRENJA MEĐUNARODNE ZAŠTITE
I.
Ovom Odlukom utvrđuje se Lista sigurnih zemalja podrijetla.
Sigurne zemlje podrijetla navedene su na Listi koja se nalazi u Prilogu I., koji je sastavni dio ove Odluke, i smatraju se sigurnim zemljama podrijetla u postupku odobrenja međunarodne zaštite, sukladno odredbama članka 44. Zakona o međunarodnoj i privremenoj zaštiti.
II.
Lista sigurnih zemalja podrijetla redovito će se provjeravati i prema potrebi revidirati ovisno o situaciji u navedenim zemljama podrijetla. Situacija u sigurnim zemljama podrijetla utvrđuje se na temelju podataka prikupljenih iz različitih mjerodavnih izvora, osobito onih podataka prikupljenih od drugih država članica Europskog gospodarskog prostora, Europskog azilnog potpornog ureda, Ureda Visokog povjerenika Ujedinjenih naroda za izbjeglice, Vijeća Europe te drugih relevantnih međunarodnih organizacija.
III.
Ova Odluka stupa na snagu prvog dana od dana objave u »Narodnim novinama«.
Broj: 511-01-152-24650-2016
Zagreb, 2. svibnja 2016.
Ministar Vlaho Orepić, v. r.
PRILOG I.
LISTA SIGURNIH ZEMALJA PODRIJETLA
1. Alžirska Narodna Demokratska Republika
2. Bosna i Hercegovina
3. Crna Gora
4. Kraljevina Maroko
5. Republika Albanija
6. Republika Kosovo
7. Republika Makedonija
8. Republika Srbija
9. Republika Turska
10. Republika Tunis
