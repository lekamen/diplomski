 se uređuje postupak i ovlasti u ostvarivanju prava na zdravstvenu zaštitu i prava na zdravstveno osiguranje pripadnika Oružanih snaga.«
Članak 8.
U članku 43. stavku 4. riječi: »pravilnikom kojim se uređuju obveze ustrojstvenih jedinica Ministarstva obrane i Oružanih snaga prema sudionicima operacije potpore miru« zamjenjuju se riječima: »pravilnikom kojim se uređuje postupak i ovlasti u ostvarivanju prava na zdravstvenu zaštitu i prava na zdravstveno osiguranje pripadnika Oružanih snaga.«
Članak 9.
Prilozi 1, 5, 7 i 7a Pravilnika o utvrđivanju zdravstvene sposobnosti za vojnu službu (»Narodne novine«, br. 42/14 i 134/15) mijenjaju se te se prilozi 1, 5, 7 i 7a Pravilnika nalaze u prilogu ovoga Pravilnika i njegov su sastavni dio.
Članak 10.
Ovaj Pravilnik stupa na snagu osmoga dana od dana objave u »Narodnim novinama«.
Klasa: 023-03/16-04/15
Urbroj: 512-01-16-9
Zagreb, 21. studenoga 2016.
Potpredsjednik Vlade Republike Hrvatske i ministar obrane Damir Krstičević, v. r.
PRILOG 1
METODOLOGIJSKE UPUTE ZA PROVEDBU ZDRAVSTVENIH PREGLEDA
Ovim uputama propisuje se sadržaj, način i opseg zdravstvenih pregleda kandidata za kadete-pilote i pripadnike Oružanih snaga.
1. Pristupanje na zdravstveni pregled
Pripadnika Oružanih snaga prilikom pozivanja na zdravstveni pregled potrebno je obavijestiti da je na zdravstveni pregled dužan doći natašte (najmanje 14 sati prije pregleda ne konzumirati namirnice i zaslađene tekućine).
Pripadnik Oružanih snaga prilikom dolaska na pregled dužan je sa sobom donijeti ispunjenu Potvrdu izabranog doktora medicine (tiskanica P) i raspoloživu medicinsku dokumentaciju, ako je posjeduje kao i rješenje o utvrđenom postotku tjelesnog oštećenja, s pripadajućim nalazom i mišljenjem te pravovaljanu potvrdu o krvnoj grupi i Rh faktoru. Popunjeni Upitnik anamnestičkih podataka (tiskanica I) osoba može donijeti sa sobom na pregled ili će je ispuniti prije početka zdravstvenog pregleda.
Naručitelj koji upućuje pripadnika na pregled za njega je dužan ispuniti Uputnicu za zdravstveni pregled (tiskanica UZP-RI), a za pripadnike Oružanih snaga raspoređene na mjesta s posebnim uvjetima rada obvezno se navodi i odgovarajuća točka bolesti u skladu s pravilnikom kojim se propisuje sadržaj zdravstvenih pregleda osoba na poslovima s posebnim uvjetima rada.
2. Sadržaj, način i obuhvat zdravstvenog pregleda pripadnika Oružanih snaga
Ovim uputama propisuje se sadržaj, način i obuhvat zdravstvenog pregleda pripadnika Oružanih snaga.
2.1. Općemedicinski/općeklinički pregled
Pregled obuhvaća:
a) uzimanje anamnestičkih, a po potrebi i heteroanamnestičkih podataka
b) uvid u osobnu zdravstvenu dokumentaciju ispitanika
c) utvrđivanje općeg stanja fizikalnim pregledom: kože i vidljivih sluznica, glave i vrata s pripadajućim osjetilima, prsnog koša i pluća, srčanožilnog sustava, trbuha i trbušnih organa, mokraćnog sustava i spolnih organa, lokomotornog sustava i kralježnice.
2.2. Antropometrijska mjerenja
Mjerenja obuhvaćaju: određivanje visine tijela u cm, opseg struka u cm, mase tijela u kg i indeksa tjelesne mase.
a) Visina tijela određuje se na sljedeći način:
Osoba stoji na ravnoj podlozi, bez cipela i čarapa, skupljenih peta i potpuno ispružena. Ramena su relaksirana, a položaj glave je takav da se frankfurtska horizontala nalazi u vodoravnom položaju. Mjeri se udaljenost od podloge do visine tjemena.
b) Masa tijela određuje se na sljedeći način:
Osoba stoji mirno na vagi, u uspravnom položaju, bez cipela i teže odjeće. Masa tijela mjeri se na jednu decimalu. Prilikom vaganja treba voditi računa da vaga mora biti na ravnoj podlozi, odnosno u horizontalnom položaju i da se redovito tarira.
c) Indeks tjelesne mase (ITM) izračunava se na sljedeći način: masa tijela (u kg)/visina tijela na kvadrat (u metrima).
d) Opseg struka: Ispitanik stoji opušten u uspravnom stavu, ruke su u blagom odručenju. Mjeri se opseg struka, a vrpca se polaže u vodoravnoj crti u visini pupka nakon normalnog izdisaja.
2.3. Laboratorijske pretrage krvi i urina 