 stvarnom sklapanju. Ovo stoga što su po ocjeni sudova treće osobe vraćale pozajmljeni iznos te što se tuženik i podnositelji kao zajmodavci nisu od ranije poznavali. Te su okolnosti, u bitnome, dovele redovne sudove do utvrđenja da je riječ o prividnom pravnom poslu, koji, štoviše, prikriva drugi pravni posao – ugovor o zajmu koji su podnositelji sklopili s trećom osobom. Tako se, primjerice, na str. 6 obrazloženja prvostupanjske presude navodi sljedeće:
»Cijeneći sve tako provedene dokaze, sud nalazi utvrđenim da predmetni ugovor o zajmu od 3.6.1994.g. iako su ga potpisali tužitelji kao zajmodavci i tuženik kao zajmoprimac ne predstavlja njihovu pravu volju za sklapanjem takvog ugovora, već očito prikriva drugi usmeni ugovor o zajmu kojim su tužitelji iznos od 70.000,00 DEM pozajmili Miljenku Guilermiju za poslovanje obrta 'MAS', a sam iznos novca u ime istih primio je Stjepko Ćurin. ...«
Drugim riječima, »pravi« ugovor je sklopljen između podnositelja i trećih osoba. Ako se i ostavi po strani pitanje suglasnosti volje ugovornih stranaka, osobito kada prividan ugovor sklopljen suglasnošću volja ugovornih stranaka o njegovoj prividnosti, prikriva »pravi« ugovor sklopljen između istih stranaka, u situaciji poput ove, međutim, kada »pravi« ugovor uključuje (suglasnu) volju jedne od ugovornih stranaka s jedne strane i trećih osoba s druge strane, postavlja se pitanje »mane« volje odnosno (ne)suglasnosti volje na strani tuženika, kada se uzme u obzir da je on ugovor o zajmu potpisao, što je kao nesporno utvrđeno. Pri tome, nije dovedeno u pitanje ni postojanje »mane« volje na njegovoj strani prilikom sklapanja tog ugovora o zajmu kao ni ugovora o kupoprodaji sklopljenog između njega i podnositelja. Je li doista riječ o prividnom pravnom poslu ili svjesnom preuzimanju obveza pa makar i u ime i za račun trećih osoba. U vezi navedenog, Ustavni sud primjećuje da pobude iz kojih je ugovor sklopljen ne utječu na njegovu valjanost (članak 53. ZOO-a). Stoga, samo u svjetlu navedenih okolnosti moglo se ocjenjivati je li u okolnostima konkretnog slučaja doista riječ o prividnom pravnom poslu odnosno postoji li nesuglasnost volje ugovornih stranaka o njegovom sklapanju i sadržaju.
Konačno, radi osiguranja vraćanja iznosa zajma, između istih stranaka sklopljen je kupoprodajni ugovor o prodaji broda za iznos zajma (70.000,00 DEM), kao osiguranje vraćanja zajma. Činjenica (nesporna) da on nikada nije realiziran ne mijenja okolnost da je tuženik pristao njegovim sklapanjem dati jamstvo vraćanja zajma. U vezi s navedenim Ustavni sud primjećuje da su sudovi i taj ugovor ocijenili prividnim (»Nije sporno da je takav ugovor prividan, odnosno da je isti trebao predstavljati osiguranje za iznos pozajmice koju su tužitelji dali ...« – str. 4 obrazloženja prvostupanjske presude). Proizlazi, dakle, da su u konkretnom slučaju sklopljena dva prividna ugovora između istih stranaka – kupoprodajni ugovor koji je trebao predstavljati osiguranje za iznos pozajmice koju su tužitelji isplatili i sam ugovor o zajmu za osiguranje vraćanja kojeg je prividno sklopljen kupoprodajni ugovor. Stoga se osnovano postavlja pitanje kako je moguće da su iste ugovorne stranke sklopile dva prividna pravna posla.
U svjetlu navedenih okolnosti, Ustavnom sudu ne preostaje drugo nego utvrditi da se navedeni pristup redovnih sudova ne može ocijeniti drukčije nego arbitrarnim. Stoga, Ustavni sud utvrđuje da je podnositeljima povrijeđeno pravno na pravično suđenje propisano člankom 29. stavkom 1. Ustava.
10. Ustavni sud utvrdio je da prigovori podnositelja vezani uz članak 14. stavak 2. Ustava, na način kako su postavljeni u ustavnoj tužbi te u mjeri u kojoj bi u okolnostima konkretnog slučaja osporene odluke mogle utjecati na ostvarivanje sadržaja te ustavne norme, ne upućuju na mogućnost povrede ljudskih prava i temeljnih sloboda zajamčenih Ustavom.
11. Slijedom navedenog, na temelju članaka 73., 74. i 76. Ustavnog zakona o Ustavnom sudu Republike Hrvatske (»Narodne novine« broj