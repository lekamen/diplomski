567-03/03-16-1 od 20. siječnja 2016. godine zatražili ste očitovanje zbog mogućeg kršenja Zakona o elektroničkim medijima emitiranjem emisije Markov trg 19.01.2016. na Z1 Televiziji. Kako bi se mogla očitovati, molim naslov da mi navede o kršenju točno koje odredbe ili odredaba Zakona se moguće radi. Budući nisam pravne struke, to mi je nužno radi što kvalitetnijeg očitovanja, koje će Vam biti od pomoći u donošenju mišljenja:
Napominjem kako je emisija Markov trg emitirana uživo kao vanjska produkcija, stoga kao nakladnik nismo mogli utjecati na izjave urednika i voditelja iste. Ukinuli smo reprizu sporne emisije, objavili smo nekoliko puta ispriku Z1 Televizije te pokrenuli postupak prekida ugovora o emitiranju emisije Markov trg.«
U prilogu očitovanja nakladnik je dostavio prijepis svog priopćenja za medije od 20. siječnja 2016., tekst isprike emitiran u programu Z1 (bez naznake dana i vremena emitiranja) i zahtjev za ispravkom upućen Hrvatskoj radioteleviziji od 22. siječnja 2016.
U odnosu na navode očitovanja, Vijeće smatra da je nakladnik mogao u većoj mjeri iskoristiti priliku da se očituje na sporni program jer je upravo na to i izričito pozvan, a samo očitovanje i služi tome da Vijeću bude prezentiran pogled nakladnika, da se iznesu činjenice i razumijevanje stvari nakladnika, što nakladnik nije iskoristio u punoj mjeri. U odnosu na dio očitovanja prema kojem se radi o vanjskoj produkciji, te nemogućnosti da se utječe na rad urednika i voditelja, treba reći da prava, obveze i odgovornosti koje proizlaze iz ZEM-a uvijek pripadaju pravnim i fizičkim osobama koje obavljaju djelatnost pružanja audio i audiovizualnih usluga (ovdje konkretno nakladnik medijske usluge televizije), sve pozivom na odredbu čl. 1. ZEM-a.
S obzirom na to da je Vijeće utvrdilo da pružatelj medijskih usluga objavljuje audiovizualne ili radijske programe suprotno članku 12. ZEM-a, pozivom na odredbu članka 76. stavka 1., točke 5, donijelo je odluku o privremenom oduzimanju koncesije.
Odlučujući o izboru i vremenskom trajanju ove mjere, Vijeće je imalo u vidu javni interes koji se sastoji u važnosti slobode govora i njenom razlučivanju od onih slučajeva koji predstavljaju zloupotrebu tog prava, interes javnosti i potrebu da se djeluje u konkretnom slučaju prema nakladniku televizije, ali i drugim pružateljima medijskih usluga, činjenicu da je nakladnik zaustavio repriziranje programa te uputio priopćenje kojim se ograđuje i ispričava.
Kako je člankom 76. stavkom 1. točkom 5. ZEM-a propisano da će Vijeće donijeti odluku o privremenom ili trajnom oduzimanju koncesije ako utvrdi da pružatelj medijske usluge objavljuje audiovizualne ili radijske programe suprotno članku 12. ZEM-a, Vijeće je odlučilo kao pod točkom I. izreke.
UPUTA O PRAVNOM LIJEKU
Protiv ove odluke nije dopuštena žalba ali se može pokrenuti upravni spor pred Upravnim sudom u Zagrebu u roku od 30 dana od dana primitka odluke. Tužba se predaje ili šalje neposredno Upravnom sudu u Zagrebu, a može se podnijeti i na zapisnik kod redovnog suda nadležnog za obavljanje pravne pomoći.
Klasa: UP/I-612-12/16-05/0001
Urbroj: 567-06-16-01
Zagreb, 25. siječnja 2016.
Agencija za elektroničke medije Vijeće za elektroničke medije Predsjednica Vijeća i ravnateljica Agencije Mirjana Rakić, v. r.
