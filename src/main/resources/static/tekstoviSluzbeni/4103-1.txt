
Znak Hrvatskog Crvenog križa je crveni križ na bijelom polju, koji se koristi u skladu sa Ženevskim konvencijama (Konvencija za poboljšanje položaja ranjenika i bolesnika u oružanim snagama u ratu, Konvencija za poboljšanje položaja ranjenika, bolesnika i brodolomaca oružanih snaga na moru, Konvencija o postupanju s ratnim zarobljenicima, Konvencija o zaštiti građanskih osoba u vrijeme rata) od 12. kolovoza 1949. godine i njihovim Dopunskim protokolima (Dopunski protokol o zaštiti žrtava međunarodnih oružanih sukoba i Dopunski protokol o zaštiti žrtava nemeđunarodnih oružanih sukoba od 8. lipnja 1977. godine te Dopunski protokol o dodatnom znaku raspoznavanja od 8. prosinca 2005. godine) kojih je Republika Hrvatska stranka (dalje u tekstu: Ženevske konvencije i Dopunski protokoli), Pravilima o upotrebi znaka Crvenog križa ili Crvenog polumjeseca u nacionalnim društvima (izmijenjenim i dopunjenim 1991. godine), Zakonom o Hrvatskom Crvenom križu i drugim propisima te rezolucijama Međunarodnog pokreta Crvenog križa i Crvenog polumjeseca (dalje u tekstu: Međunarodni pokret) o korištenju znaka i naziva crvenog križa, crvenog polumjeseca i crvenog kristala.
Znak Hrvatskog Crvenog križa kao nacionalnog društva je križ jednakih krakova crvene boje, koji se grafički izražava s pet jednakih kvadrata, na bijeloj podlozi s natpisom Hrvatski Crveni križ.
Znak Hrvatskog Crvenog križa oblikuje se kao logo vodoravnog i/ili kružnog oblika.
Vodoravni logo sadrži crveni križ na bijeloj podlozi i tekst: Hrvatski Crveni križ.
Kružni logo sadrži crveni križ na bijeloj podlozi, dvije koncentrične kružnice i tekst: Hrvatski Crveni križ. Crveni križ nalazi se u sredini, unutar dviju kružnica.
Zastava Hrvatskog Crvenog križa je bijele boje pravokutnog ili kvadratnog oblika sa znakom crvenog križa u sredini. Znak crvenog križa je veličine razmjerne veličini zastave. Naziv nacionalnog društva Hrvatski Crveni križ, upisuje se vodoravno u prostoru donje trećine zastave ili kružno oko znaka crvenog križa na sredini zastave.
Natpisi mogu biti i na jednom od jezika Međunarodnog pokreta Crvenog križa i Crvenog polumjeseca.
Pečat Hrvatskog Crvenog križa je okruglog oblika sa znakom crvenog križa u sredini, otisnut crvenom bojom, a uz rubni dio pečata je natpis: Hrvatski Crveni križ – Zagreb – Ul. Crvenog križa 14.
Rodna neutralnost izraza
Članak 3.
Izrazi koji se koriste u ovom Statutu, a koji imaju rodno značenje, bez obzira na to jesu li korišteni u muškom ili ženskom rodu, obuhvaćaju na jednak način muški i ženski rod.
Ciljevi Hrvatskog Crvenog križa
Članak 4.
Osnovni ciljevi Hrvatskog Crvenog križa su:
– ublažavanje ljudskih patnji, a osobito onih izazvanih oružanim sukobima, velikim prirodnim, ekološkim, tehnološkim i drugim nesrećama, s posljedicama masovnih stradanja i epidemijama,
– doprinos unapređenju i zaštiti zdravlja, prevenciji bolesti i podizanju zdravstvene i ekološke kulture građana,
– poticanje i unapređenje solidarnosti, promicanje volonterstva i međusobnog pomaganja te socijalne sigurnosti građana.
Ostvarenju ciljeva iz stavka 1. ovoga članka, Hrvatski Crveni križ pristupa poštujući prava i slobode svake osobe, neovisno o rasi, boji kože, spolu, jeziku, vjeri, političkom ili drugom uvjerenju, nacionalnom ili socijalnom podrijetlu, imovini, rođenju, naobrazbi, društvenom položaju ili bilo kojem drugom razlikovnom kriteriju.
Hrvatski Crveni križ, sukladno ciljevima, djeluje na području socijalne djelatnosti i zaštite i spašavanja.
Javne ovlasti i djelatnosti
Članak 5.
Hrvatski Crveni križ i njegovi ustrojstveni oblici pomažu tijelima javne vlasti na području humanitarnog djelovanja.
Hrvatski Crveni križ i njegovi ustrojstveni oblici obavljaju sljedeće javne ovlasti:
1. izvršavaju obveze Republike Hrvatske iz Ženevskih konvencija i Dopunskih protokola u dijelu poslova koji su mu povjereni;
2. zastupaju i promiču temeljna načela Međunarodnog pokreta Crvenog križa i Crvenog polumjeseca (dalje u tekstu: Međunarodni pokret) kao i međunarodno