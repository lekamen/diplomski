38 25.04.2016 Odluka Ustavnog suda Republike Hrvatske broj: U-IIIA-5447/2013 od 30. ožujka 2016.
USTAVNI SUD REPUBLIKE HRVATSKE
1026
Ustavni sud Republike Hrvatske, u Prvom vijeću za odlučivanje o ustavnim tužbama, u sastavu sudac Antun Palarić, predsjednik Vijeća, te suci Marko Babić, Slavica Banić, Mario Jelušić, Aldo Radolović i Miroslav Šeparović, članovi Vijeća, odlučujući o ustavnoj tužbi koju je podnijelo CROATIA OSIGURANJE d.d. Zagreb, Filijala Zadar, koje zastupa punomoćnica Loreta Gabre, na sjednici održanoj 30. ožujka 2016. jednoglasno je donio
ODLUKU
I. Ustavna tužba se usvaja.
II. Vrhovni sud Republike Hrvatske dužan je donijeti odluku u predmetu koji se pred tim sudom vodi pod brojem: Revr-224/13 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe, CROATIA OSIGURANJU d.d. Zagreb, Filijali Zadar, Obala kneza Branimira 20, 23000 Zadar, određuje se primjerena naknada zbog povrede ustavnog prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.), u iznosu od 28.500,00 kn.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositelj je 7. studenoga 2011. Županijskom sudu u Zagrebu podnio zahtjev za zaštitu prava na suđenje u razumnom roku zbog dugotrajnosti postupka koji se u parničnom predmetu broj: Pr-1334/00 (prije: Pn-6565/99) vodi pred Općinskim radnim sudom u Zagrebu (prije: Općinskim građanskim sudom u Zagrebu).
Županijski sud u Zagrebu se rješenjem broj: 66 Gzp-1265/11-4 od 6. lipnja 2013. oglasio stvarno nenadležnim te predmet ustupio Ustavnom sudu na daljnji postupak, pozivom na članak 27. Zakona o sudovima (»Narodne novine« broj 150/05., 16/07., 113/08. i 153/09.), budući da je utvrdio kako je spis u povodu revizije dostavljen Vrhovnom sudu Republike Hrvatske.
Zahtjev podnositelja za zaštitu prava na suđenje u razumnom roku smatra se ustavnom tužbom, podnesenom na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon).
ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom ustavnom tužbom, primjenom članka 63. Ustavnog zakona, na temelju navoda ustavne tužbe i uvida u presliku parničnog spisa Općinskog radnog suda u Zagrebu (u daljnjem tekstu: prvostupanjski sud) broj: Pr-1334/00 utvrdio pravno relevantne činjenice za odlučivanje o povredi ustavnog prava podnositelja, zajamčenog člankom 29. stavkom 1. Ustava.
Tužiteljica M. Š. je podnijela prvostupanjskom sudu (tada Općinskom sudu u Zagrebu) 27. rujna 1999. tužbu protiv podnositelja – Croatia osiguranja d.d. Zagreb (Podružnica Zadar), radi naknade štete zbog izgubljene zarade (u iznosu od 11.092,00 kuna) uslijed prometne nezgode koja se dogodila 12. rujna 1996. Predmet se vodio pod brojem: Pn-6565/99.
Prije navedenog parničnog postupka tužiteljica je protiv podnositelja podnijela i tužbu radi naknade materijalne i nematerijalne štete 5. svibnja 1997. (u iznosu od 43.000,00 kuna za pretrpljene fizičke bolove, pretrpljeni strah, duševne boli, tuđu njegu i pomoć), a koji je postupak okončan izvansudskom nagodbom te je tužiteljici isplaćen iznos od 20.830,00 kuna na ime cjelokupne materijalne i nematerijalne štete. Predmet se vodio pod brojem Pn-4211/97, u kojem je sud donio rješenje o povlačenju navedenog tužbenog zahtjeva 2. travnja 2001.
U parničnom postupku radi naknade štete zbog izgubljene zarade (broj: Pn-6565/99, kasnije: Pr-1334/00),