 prilaže obrascu O-14.
(6) Više odvojenih površina šuma i šumskog zemljišta većih od 10 ari a manjih od 1 hektara, ako zadovoljavaju uvjete iz stavka 2. ovog članka, mogu se izlučiti u jedan odsjek.
(7) Neobraslo proizvodno zemljište izlučuje se u posebne odsjeke, ako je površina veća od 1 hektara.
(8) Neobraslo neproizvodno i neplodno zemljište iskazuje se samo u obrascu O-1 prema klasifikaciji koja se nalazi u Prilogu 1 ovoga Pravilnika.
Članak 5.
(1) Geodetska izmjera i obilježavanje obuhvaća gospodarsku podjelu i druge elemente od interesa za gospodarenje.
(2) Podaci o površinama (odjela i odsjeka) iskazuju se u stotinkama hektara.
(3) Granice gospodarskih jedinica, odjela i odsjeka ucrtavaju se na gospodarske karte, a na terenu moraju biti trajno i vidljivo obilježene i jedinstvene na cijelom šumskogospodarskom području prema sustavu obilježavanja koji je tiskan u Prilogu 2 ovoga Pravilnika i njegov je sastavni dio.
(4) Vanjske granice i gospodarska podjela moraju se kontinuirano obnavljati, a usporedba posjedovnog i vlasničkog stanja obavlja se kod obnove i revizije osnove i programa.
(5) U šumama šumoposjednika granice gospodarskih jedinica, odjela i odsjeka na terenu u pravilu nije potrebno obilježavati.
Razvrstavanje šuma i šumskih zemljišta
Članak 6.
Šume prema namjeni mogu biti gospodarske, zaštitne i šume s posebnom namjenom.
Članak 7.
Šumsko zemljište razvrstava se na:
1. obraslo;
2. neobraslo:
a. proizvodno (čistine, blage kamenjare, tršćaci i sl.);
b. neproizvodno (trase vodovoda, naftovoda, plinovoda i električnih vodova, prosjeke i svijetle pruge uz prometnice šire od 5 m, stovarišta, planinske rudine i sl.);
3. neplodno (šumske prometnice šire od 5 m, vodotoci, kanali, močvare, ljuti krš, površine pod građevnim objektima, šljunčare, kamenolomi i sl.).
Članak 8.
(1) Šume i šumska zemljišta iz članka 7. stavka 1. točke 1. i 2.a ovoga Pravilnika razvrstavaju se po uređajnim razredima.
(2) Uređajni razred u jednodobnoj šumi određuje se prema namjeni šume, uzgojnom obliku i glavnoj vrsti drveća prema kojoj se određuje ophodnja i cilj gospodarenja.
(3) Uređajni razred preborne šume jele s ostalim vrstama drveća određuje se prema namjeni šume i glavnim vrstama drveća (jeli i najzastupljenijoj vrsti).
(4) Uređajni razred raznodobne šume određuje se prema namjeni šume, uzgojnom obliku i glavnoj vrsti drveća prema kojoj se određuje cilj gospodarenja.
(5) Uređajni razred neobraslog proizvodnog zemljišta određuje se prema namjeni i cilju gospodarenja.
(6) Šume na osjetljivim staništima (nagibi veći od 50%, plitka skeletna tla, riječni otoci – ade i sl.), šume s velikom biološkom raznolikošću, šume na javnom vodnom dobru, rijetke ili reprezentativne šumske zajednice te šume za zaštitu tla, prometnica i drugih objekata od erozije i poplava mogu se izlučiti u uređajne razrede zaštitnih šuma.
(7) Za šume posebne namjene, kategorija posebne namjene ne navodi se u nazivu uređajnog razreda već zasebno u obrascu O-2 ili O-3.
Članak 9.
(1) Za šume i šumska zemljišta u obrascu O-2 ili O-3 evidentira se kôd i naziv prevladavajućeg stanišnog tipa (III. razine) koji se nalazi u odsjeku sukladno Nacionalnoj klasifikaciji staništa (NKS).
(2) Za šume i šumska zemljišta koja se nalaze unutar ekološke mreže Natura 2000 (u daljnjem tekstu ekološka mreža) u obrascu O-2 ili O-3 se na temelju karte ekološke mreže evidentira identifikacijski broj s nazivom područja ekološke mreže i Natura kôd s nazivom stanišnog tipa od interesa za Europsku uniju koji obuhvaća odsjek sukladno aktu o proglašenju ekološke mreže Republike Hrvatske.
(3) Za šume i šumska zemljišta koja se nalaze izvan ekološke mreže u obrascu O-2 ili O-3 evidentira se Natura kôd i naziv prevladavajućeg stanišnog tipa od interesa za Europsku uniju koji obuhvaća odsjek.
Razvrstavanje sastojina
Članak 10.
Sastojina je dio šume koji se razlikuje od ostalih dijelova šume po vrsti drveća, načinu gospodarenja, načinu postanka, starosti i stadiju razvitka.
Članak 11.
(1) Prema omjeru