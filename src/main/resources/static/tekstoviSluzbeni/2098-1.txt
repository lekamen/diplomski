 mjesečnu naknadu uvećanu za 20% (koja iznosi 120%) po danu kašnjenja.
Točkom IV. rješenja naloženo je tužitelju da u roku od 8 dana od dana primitka ovog rješenja izvrši obračun naknada sukladno točkama I., II. i III. ovog rješenja i obračuna iznos, umanjen za iznos iz točke I. djelomičnog i privremenog rješenja donesenog u ovom predmetu 28. veljače 2013., te isplatiti H1 Telekomu d.d. u navedenom roku.
Točkom V. izreke rješenja ukinuto je privremeno rješenje doneseno u ovom predmetu 23. siječnja 2013. i točka III. djelomičnog i privremenog rješenja od 28. veljače 2013.
Tužitelj u tužbi protiv osporenog rješenja u bitnom navodi da prvenstveno osporava nadležnost tuženika za odlučivanje u predmetnoj stvari upućujući na odredbu članka 20. Zakona o elektroničkim komunikacijama (»Narodne novine« 73/08., 90/11. i 133/12. – dalje u tekstu: ZEK) s obzirom da sporne obveze nisu neposredno i bitno vezane uz izvršavanje ZEK-a. Predmet ovog spora je isplata naknade (ugovorne kazne) za zakašnjenja u ispunjenju određenih ugovornih obveza, a to nije obveza iz ZEK-a, već obveza iz ugovora i Zakona o obveznim odnosima. Okolnost da je spomenuta ugovorna kazna određena tužiteljevim standardnim ponudama ne znači da je ovaj spor u vezi s obvezama iz ZEK-a. Obveza objavljivanja standardne ponude doduše je obveza iz ZEK-a, ali ZEK ne sadrži obvezu da se standardnom ponudom odrede ugovorne kazne koje su predmet ovoga spora. Smatra da tuženik nije jasno obrazložilo u kakvoj je konkretnoj vezi predmet spora između H1 i tužitelja sa obvezama iz članka 61. i 58. ZEK-a, te najvažnije, nije obrazloženo kako i zašto bi ta veza bila relevantna za tuženikovo odlučivanje po članku 20. ZEK-a. Veza između predmeta spora i obveza iz ZEK-a mora biti neposredna, određena i konkretna. Udaljena, posredna veza s obvezama iz ZEK-a po njegovom shvaćanju nije dostatna za tuženikovu nadležnost po članku 20. ZEK-a. Tuženik nije obrazložio koja se regulatorna načela i ciljevi iz članka 5. ZEK-a ostvaruju osporenim rješenjem i kako se ostvaruju, a obveze koje je tuženik odredio osporenim rješenjem ne temelje se na odredbama Zakona, što nije u skladu s člankom 20. stavkom 3. ZEK-a. Smatra da tuženik nije bio nadležan donijeti osporeno rješenje te da tuženik u obrazloženju osporenog rješenja pogrešno navodi da su naknade koje potražuje H1 Telekom određene propisom. Nadalje, ističe da se u sporu između H1 i tužitelja radi o ispunjenju ugovorne obveze plaćanja određenih naknada za zakašnjenje u ispunjenju ugovornih obveza, a ne radi se o obvezi određenoj propisom, jer da se radi o propisu, ne bi bilo nikakve potrebe odredbe propisa prepisivati u standardnu ponudu ili ugovor. Tužitelj smatra da izreka osporenog rješenja nije određena, jer nije određen iznos koji mora platiti po osporenom rješenju, a nisu određeni niti parametri za izračunavanje iznosa koji mora platiti, već umjesto toga osporeno rješenje upućuje na specifikacije stranaka spora i akte koji nisu sastavni dio osporenog rješenja. Zbog navedenog izreka osporenog rješenja nije određena kako bi trebala biti po članku 98. stavku 3. Zakona o općem upravnom postupku, niti onako kako bi trebala biti po članku 20. ZEK-a jer se njome ne rješava spor (koliko tužitelj mora platiti) već se generira novi spor – je li tužitelj pravilno izračunao svoju obvezu. Tuženik je osporenim rješenjem prepustio tužitelju da sam odredi iznos koji mora platiti. Međutim po općim pravilima obveznog prava, ako ugovorne strane ostave jednoj od njih da odredi ugovornu činidbu, takav bi ugovor bio ništetan (članak 272. Zakona o obveznim odnosima). Premda se ovdje ne radi o samom ugovoru već o odluci donesenoj u privatno pravnom imovinskom sporu iz ugovora o pružanju usluga, u nedostatku posebnog pravila upravnog postupka koje bi to izrijekom dopuštalo, po analogiji sa spomenutim pravilom obveznog prava, pita se može li biti zakonito obvezivati stranku u sporu da sama odredi svoju obvezu (koju ta stranka osporava i u osnovi i u visini). Tužitelj