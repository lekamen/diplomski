70 24.06.2015 Presuda Visokog upravnog suda Republike Hrvatske broj: UsII-13/12-5 od 16. travnja 2015.
VISOKI UPRAVNI SUD REPUBLIKE HRVATSKE
1364
PRESUDA
Visoki upravni sud Republike Hrvatske u vijeću sastavljenom od sudaca toga suda, Jasminke Jenjić, predsjednice vijeća, mr. sc. Mirjane Juričić i Lidije Rostaš Beroš, članica vijeća, te sudske savjetnice Marije Tomas Mišetić, zapisničarke, u upravnom sporu tužitelja Hrvatski Telekom d.d. Zagreb, Savska cesta 32, protiv tužene Hrvatske agencije za poštu i elektroničke komunikacije, sada Hrvatske regulatorne agencije za mrežne djelatnosti, Zagreb, Roberta Frangeša Mihanovića 9, klasa: UP/I-344-08/12-04/01, urbroj: 376-10/EB-12-12 od 30. ožujka 2012., u predmetu premještaja i zaštite postojeće elektroničke komunikacijske infrastrukture, u nejavnoj sjednici vijeća održanoj 16. travnja 2015.
presudio je
Odbija se kao neosnovan tužbeni zahtjev za poništenjem rješenja Hrvatske regulatorne agencije za mrežne djelatnosti, klasa: UP/I-344-08/12-04/01, urbroj: 376-10/EB-12-12 od 30. ožujka 2012.
Ova će se presuda objaviti u »Narodnim novinama«.
Obrazloženje
Rješenjem inspektora elektroničkih komunikacija Hrvatske agencije za poštu i elektroničke komunikacije, na osnovi članka 111., 112. i članka 116. Zakona o elektroničkim komunikacijama naloženo je tužitelju u roku od 20 dana od dostave tog rješenja o vlastitom trošku izvršiti premještanje i zaštitu postojeće elektroničke komunikacijske infrastrukture i druge povezane opreme koja se nalazi na čestici broj: 3487/8 k.o. Šibenik, Vidici, Šibenik. U stavku 2. rješenja naloženo je Hrvatskom Telekomu d.d. izraditi projekt premještanja i zaštite elektroničke komunikacijske infrastrukture i druge povezane opreme uz suglasnost investitora nove građevine Greda d.o.o. iz Šibenika, te prema dobivenoj suglasnosti i uvjetima investitora nove građevine izvršiti premještanje, potrebnu izgradnju i zaštitu nove elektroničke komunikacijske infrastrukture i druge povezane opreme, a prema stavku 3. izreke rješenja u protivnom će se odgovornoj osobi izreći upravna mjera u iznosu do deset prosječnih godišnjih bruto plaća ostvarenih u Republici Hrvatskoj u prethodnoj godini, a u slučaju daljnjeg neizvršenja bit će izrečena nova, veća novčana kazna.
Tužitelj je osporio navedeno rješenje pravovremenom tužbom ističući razloge nepravilno i nepotpuno utvrđenog činjeničnog stanja i pogrešno izvedenog zaključka radi čega je pogrešno primijenjen pravni propis na temelju kojeg je stvar rješavana. Tužitelj navodi da je predmetna elektronička komunikacijska infrastruktura (dalje u tekstu: EKI) izgrađena u skladu s propisima koji su bili na snazi u vrijeme njene izgradnje, sukladno rješenju o odobrenju za građenje Općinskog sekretarijata za upravno pravne poslove Općine Šibenik 7. lipnja 1974. Temeljem tog rješenja je njegov pravni prednik, Poduzeće PTT Saobraćaja Šibenik izgradilo kabelsku mrežu Šibenik-Ražine i hotelsko naselje Solaris, te je Općina Šibenik, Općinski sekretarijat za građevinarstvo, urbanizam, stambene i komunalne poslove izdalo rješenje 30. prosinca 1977. kojim je dozvoljena uporaba izgrađene kabelske mreže. Tim rješenjem je utvrđeno da su radovi izvedeni prema odobrenoj investicijsko-tehničkoj dokumentaciji i važećim tehničkim propisima i standardima.
S tim u vezi tužitelj navodi da su, zbog duljine trase i prepreka koje se javljaju tijekom izgradnje, primjerice uslijed konfiguracije tla, geoloških karakteristika i postojanja druge komunalne infrastrukture u zoni zahvata, moguća manja odstupanja od tehničke dokumentacije koja se u pravilu toleriraju što je legalizirano uporabnom dozvolom.
Nadalje, tužitelj ističe da je sukladno odredbi članka 28. stavka 1. Zakona o elektroničkim komunikacijama i članka 2. stavka 1. Pravilnika o potvrdi naknade za pravo puta (»Narodne novine« 152/11.) ispunio propisane uvjete za stjecanja prava na nekretnini na kojoj je EKI izgrađena, što konkretno znači da je udovoljavao svim uvjetima da se EKI zaštiti odnosno