 dokaz(a)ni navodi optužbe u pogledu kaznenih djela zlouporabe položaja i ovlasti iz čl. 337. st. 4. u vezi st. 3. i st. 1. KZ/97 za koje u vrijeme odlučivanja nije nastupila zastara kaznenog progona, to se ovaj drugostupanjski sud nije upuštao u ocjenu počinjenja djela ratnog profiterstva prema čl. 1. i čl. 7. st. 1. u vezi čl. 5. toč. 13. Zakona o nezastarijevanju kaznenih djela ratnog profiterstva i kaznenih djela iz pretvorbe i privatizacije.«
Prema tome, sudsko je pravilo da u primjeni ZoNKD-RPiPP-a na konkretan slučaj sudovi prvo dokazuju postojanje odnosno počinjenje djela/31-1, a po službenoj dužnosti i eventualno nastupanje zastare kaznenog progona za to djelo, pa tek potom – nakon što dokažu postojanje odnosno počinjenje djela/31-1 i utvrde činjenicu da nije zastarjelo – ocjenjuju postojanje odnosno počinjenje RPiPP-djela/31-4.
103. Prethodna utvrđenja odnose se i na djela/31-1 koja su bila propisana i pravno određena u drugim zakonima navedenima u člancima 4. i 6. ZoNKD-RPiPP-a, to jest u Carinskom zakonu, Zakonu o izdavanju i prometu vrijednosnim papirima, Zakonu o tržištu vrijednosnih papira i Zakonu o kaznenim djelima protiv tržišta kapitala.
104. Sukladno tome, zakonodavac je u tumačenju RPiPP-djela/31-4 u osnovi uzeo u obzir ustavno i konvencijsko načelo zakonitosti (nullum crimen, nulla poena sine lege) jer je djelo/31-1 (šire kažnjivosti) moralo biti propisano zakonom u vrijeme počinjenja (kažnjivo suženog) RPiPP-djela/31-4.
104.1. Venecijanska komisija u svom je mišljenju o retroaktivnosti zastare (CDL-AD(2009)012-e – Amicus Curiae Brief for the Constitutional Court of Georgia on the Retroactivity of Statutes of Limitation and the Retroactive Prevention of the Application of a Conditional Sentence, 78th Plenary Session, Venice, 13-14 March 2009; u daljnjem tekstu: mišljenje Venecijanske komisije CDL-AD(2009)012-e) u tom smislu naglasila:
»5. Zabrana retroaktivne primjene kaznenog prava odnosi se na načelo zakonitosti kažnjavanja i kao takva je dio šireg načela vladavine prava. Ova zabrana je nužna sa stajališta pravne sigurnosti, što znači da pojedinac može biti kazneno progonjen samo za postupanja koja su bila predvidljiva kao kaznena djela u vrijeme kad su počinjena. Ne bi bilo pravično biti kažnjen za postupanja koja se nisu smatrala kaznenim djelima u vrijeme kad su počinjena.«
4) Značenje dispozicije »ne zastarijevaju« u članku 31. stavku 4. Ustava
105. Dispozicija novog stavka 4. članka 31. Ustava, kojim je ustavni tekst dopunjen člankom 5. Promjene Ustava/2010, propisuje da RPiPP-djela/31-4, kako su definirana u točkama 87. i 101. obrazloženja ove odluke, »ne zastarijevaju«.
U članku 1. ZoNKD-RPiPP-a spominju se odredbe o zastari kaznenog progona iz dvaju kaznenih zakona: OKZRH-a/76-92 i KZ-a/97.
4.1. OKZRH/76-92 i KZ/97
106. Kad je riječ o OKZRH-u/76-92, mjerodavne odredbe o zastari kaznenog progona bile se propisane u člancima 95. i 96. Ti su članci glasili:
»Zastara krivičnoga gonjenja
Član 95.
(1) Ako u ovome zakonu nije drugačije određeno, krivično se gonjenje ne može poduzeti kad protekne:
1) dvadeset pet godina od izvršenja krivičnoga djela za koje se prema zakonu može izreći zatvor u trajanju od dvadeset godina,
2) petnaest godina od izvršenja krivičnoga djela za koje se prema zakonu može izreći zatvor u trajanju više od deset godina,
3) deset godina od izvršenja krivičnoga djela za koje se prema zakonu može izreći zatvor u trajanju više od pet godina,
4) pet godina od izvršenja krivičnoga djela za koje se prema zakonu može izreći zatvor u trajanju više od tri godine,
5) tri godine od izvršenja krivičnoga djela za koje se prema zakonu može izreći zatvor u trajanju više od jedne godine,
6) dvije godine od izvršenja krivičnoga djela za koje se prema zakonu može izreći zatvor u trajanju do jedne godine ili novčana kazna.
(2) Ako je za krivično djelo propisano više kazna, rok se zastare određuje prema najtežoj propisanoj kazni.
Tok i prekid zastarijevanja krivičnoga gonjenja
Član 96.
(1)