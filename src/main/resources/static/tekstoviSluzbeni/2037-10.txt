 Turske (2008.) ESLJP se susreo s vrlo visokim izbornim pragom od 10 % primijenjenim u razmjernom izbornom sustavu. Nakon provedenog ispitivanja je li izborni prag od 10 % u turskom razmjernom izbornom sustavu imao legitimni cilj, ESLJP je odgovor potvrdno:
»(a) Legitimni cilj (...) 122. Sud prihvaća da visoki izborni pragovi mogu dio biračkog tijela lišiti reprezentacije u parlamentu. Međutim, ta okolnost sama za sebe nije odlučujuća (decisive). Ti pragovi mogu služiti kao nužan korektiv prilagodbe razmjernom sustavu, za koji se uvijek smatralo da dopušta slobodno izražavanje mišljenja naroda unatoč tome što može ići na štetu malih stranaka ako ga prate visoki izborni pragovi ...«
50.1. Nakon provedbe testa razmjernosti i ispitivanja svih elemenata turskog izbornog sustava, konačni zaključak ESLJP-a u predmetu Yumak i Sadak protiv Turske (2008.) rezultirao je odbijanjem prigovora podnositelja zbog neosnovanosti:
»147. Zaključno, Sud smatra da je izborni prag od 10 % općenito previsok. U tom pogledu slaže se s tijelima Vijeća Europe koja su upozorila na njegovu iznimnu visinu i predložila da se prag snizi ... Njime se političke stranke sile da primjenjuju strategije koje ne pridonose transparentnosti izbornog procesa. U ovom predmetu, međutim, Sud nije uvjeren da je izborni prag doveo do lišavanja prava, koje podnositeljima jamči članak 3. Protokola br. 1, njegove biti ako ga se ocijeni u svjetlu specifičnog političkog konteksta izbora o kojima je riječ, i uz postojanje korektiva i drugih jamstava kojima su njegovi učinci u praksi ograničeni. 148. Sukladno navedenom, nije došlo do povrede te odredbe.«
51. Ustavni sud podsjeća da se kod ustavnopravne provjere pravnih normi nikada ne smije izdvojiti samo jedan element izbornog sustava, pa polazeći od njega postaviti striktne zahtjeve za jednakošću biračkog prava svih sudionika u izborima. Tako ni prohibitivna klauzula odnosno izborni prag od 5 % nije ograničenje jednakosti biračkih prava koje bi bilo zabranjeno samo po sebi.
52. Nadalje, osporeno zakonsko rješenje mora se prosuđivati prema načelima utemeljenima u Ustavu, promatra li ga se kao jedinstvo. U tom smislu, članak 41. ZIZHS-a ima nedvojben legitimni cilj: sprečavanje pretjerane fragmentacije Hrvatskog sabora i jačanje državne stabilnosti. Stoga je negativni učinak na sposobnost funkcioniranja Hrvatskog sabora dovoljno relevantan razlog s ustavnog aspekta da bi se opravdalo zadiranje u načelo jednakosti biračkih prava prohibitivnom klauzulom odnosno izbornim pragom od 5 %. U prilog tome govori i činjenica da je takav izborni prag na snazi u izbornopravnom poretku Republike Hrvatske neprekidno od 1999. godine, to jest od stupanja na snagu ZIZHS-a.
53. Bi li visina tog praga trebala biti niža s obzirom na to da deset općih izbornih jedinica ne pripada kategoriji velikih (14 zastupnika po jedinici), a da se za raspodjelu mjesta primjenjuje D'Hondtov sustav preračunavanja glasova u mandate (na koji sustav, čini se, Stranka reda u svom prijedlogu i upućuje kao na sporan), te s obzirom na druge relevantne elemente hrvatskog izbornog sustava, nije pitanje ustavnosti, nego pitanje političke procjene svrsishodnosti, za koju je nadležan zakonodavac. Pitanje ustavnosti pojavilo bi se tek u situaciji kad bi danas propisani izborni prag od 5 % zakonodavac nerazmjerno povisio, a sve ostale elemente izbornog sustava ostavio neizmijenjenima, ili obrnuto: kad bi ostale elemente razmjernog izbornog sustava izmijenio na način da izborni prag od 5 % – u novoj strukturi razmjernog izbornog sustava – više ne bi osiguravao »slobodno izražavanje mišljenja naroda pri izboru zakonodavnog tijela«.
54. Zaključno, s ustavnog je aspekta relevantno da danas propisani izborni prag od 5 %, zajedno s drugim relevantnim elementima razmjernog izbornog sustava, dovodi do rezultata koji je dovoljno reprezentativan da osigurava »slobodno izražavanje mišljenja naroda pri izboru zakonodavnog tijela«.
55. Stoga Ustavni sud nije prihvatio prijedlog za pokretanje