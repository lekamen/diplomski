26 09.03.2015 Zakon o izmjenama i dopunama Pomorskog zakonika
HRVATSKI SABOR
540
Na temelju članka 89. Ustava Republike Hrvatske, donosim
ODLUKU
O PROGLAŠENJU ZAKONA O IZMJENAMA I DOPUNAMA POMORSKOG ZAKONIKA
Proglašavam Zakon o izmjenama i dopunama Pomorskog zakonika, koji je Hrvatski sabor donio na sjednici 27. veljače 2015. godine.
Klasa: 011-01/15-01/13
Urbroj: 71-05-03/1-15-2
Zagreb, 4. ožujka 2015.
Predsjednica Republike Hrvatske Kolinda Grabar-Kitarović, v. r.
ZAKON
O IZMJENAMA I DOPUNAMA POMORSKOG ZAKONIKA
Članak 1.
U Pomorskom zakoniku (»Narodne novine«, br. 181/04., 76/07., 146/08., 61/11. i 56/13.) u članku 1.a iza podstavka 1. dodaje se novi podstavak 2. koji glasi:
»– Uredba (EZ) br. 883/2004 Europskog parlamenta i Vijeća od 29. travnja 2004. o koordinaciji sustava socijalne sigurnosti (tekst značajan za EGP i Švicarsku).«.
Dosadašnji podstavci 2., 3., 4. i 5. postaju podstavci 3., 4., 5. i 6.
Članak 2.
U članku 5. točki 3. iza riječi: »ratni brod,« dodaje se riječ: »podmornica,«.
U točki 7. iza riječi: »plovni objekt« stavlja se zarez i dodaju riječi: »uključujući podmornicu,«.
Iza točke 54. dodaju se točke 55. i 56. koje glase:
»55) plovni put jest morski pojas dovoljno dubok i širok za sigurnu plovidbu plovnog objekta,
56) objekti sigurnosti plovidbe jesu objekti i/ili tehnički sustavi kojima se vizualno, zvučno, elektromagnetskim valovima ili na drugi način dostavljaju, zaprimaju ili razmjenjuju informacije značajne za sigurnost ljudi i plovnih objekata na moru, zaštitu morskog okoliša ili sigurnosnu zaštitu ljudi, pomorskih objekata i luka, a koji se ne nalaze na plovnom objektu. Objekti sigurnosti plovidbe mogu biti objekti pomorske signalizacije, obalne radijske postaje i drugi objekti sigurnosti plovidbe.«.
Članak 3.
Iza članka 9.a dodaje se članak 9.b koji glasi:
»Članak 9.b
(1) Strana podmornica i drugo podvodno prijevozno sredstvo dužno je za vrijeme prolaska unutarnjim morskim vodama Republike Hrvatske ploviti morskom površinom i vijati zastavu svoje države i zastavu Republike Hrvatske.
(2) Iznimno, Ministarstvo uz suglasnost ministarstva nadležnog za poslove obrane, ako to zahtijevaju posebno opravdani interesi, može odobriti plovidbu stranih podmornica i drugih podvodnih prijevoznih sredstava ispod morske površine, a odobrenje za plovidbu stranih ratnih podmornica ispod morske površine izdaje ministarstvo nadležno za poslove obrane.«.
Članak 4.
U članku 10. stavak 1. mijenja se i glasi:
»(1) Strani ratni brod, strani javni brod, strani ribarski brod ili brodica te strani znanstvenoistraživački brod ili drugi strani brod ili brodica kojim se obavlja istraživanje smije uploviti u unutarnje morske vode Republike Hrvatske, ako za to prethodno dobije odobrenje:
1) za strani ratni brod – ministarstva nadležnog za poslove obrane,
2) za strani javni brod i znanstvenoistraživački brod ili drugi strani brod ili brodicu kojim se obavlja istraživanje – Ministarstva uz prethodnu suglasnost ministarstva nadležnog za unutarnje poslove,
3) za strani ribarski brod – Ministarstva.«.
Stavak 3. mijenja se i glasi:
»(3) Odobrenje iz stavka 1. točke 2. ovoga članka za strani znanstvenoistraživački brod ili drugi strani brod ili brodicu kojim se obavlja istraživanje izdaje se u postupku izdavanja odobrenja iz članka 13., 31., 40. i 44. ovoga Zakonika.«.
Iza stavka 6. dodaje se stavak 7. koji glasi:
»(7) Strani znanstvenoistraživački brod ili drugi strani brod ili brodica kojim se obavlja istraživanje iz stavka 3. ovoga članka dužan je Ministarstvu najaviti dolazak u roku od najmanje pet dana prije uplovljenja.«.
Članak 5.
U članku 12. riječi: »i uz plaćanje naknade za sigurnost plovidbe i zaštitu od onečišćenja čiju visinu propisuje ministar« brišu se.
Članak 6.
Članak 13. mijenja se i glasi:
»(1) Domaće i strane pravne i fizičke osobe te hrvatski ratni brod mogu obavljati istraživanja, ispitivanja, fotografiranja i/ili mjerenja mora, morskog dna i/ili morskog podzemlja unutarnjih morskih voda Republike Hrvatske samo uz