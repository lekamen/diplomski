43 17.04.2015 Pravilnik o načinu oglašavanja o lijekovima
MINISTARSTVO ZDRAVLJA
884
Na temelju članka 184. stavka 2. Zakona o lijekovima (»Narodne novine«, broj 76/13 i 90/14), ministar zdravlja donosi
PRAVILNIK
O NAČINU OGLAŠAVANJA O LIJEKOVIMA
I. OPĆE ODREDBE
Članak 1.
(1) Ovim Pravilnikom utvrđuje se način oglašavanja o lijekovima.
(2) Ovaj Pravilnik sadrži odredbe koje su u skladu sa sljedećim aktom Europske unije:
1. Direktiva 2001/83/EZ Europskog parlamenta i Vijeća od 6. studenoga 2001., o Zakoniku Zajednice koji se odnosi na lijekove za primjenu kod ljudi (SL L 311, 28. 11. 2001.).
Članak 2.
Pod oglašavanjem o lijeku podrazumijeva se svaki oblik obavješćivanja o lijeku kojemu je namjena poticanje njegova propisivanja, izdavanja, prodaje i potrošnje u bilo kojem obliku, bez obzira na medij u kojem se takva aktivnost provodi.
Članak 3.
(1) Oglašavanje o lijeku u smislu ovoga Pravilnika uključuje:
– oglašavanje prema stanovništvu,
– oglašavanje prema zdravstvenim radnicima koji su ovlašteni preporučiti, propisivati ili izdavati lijekove,
– oglašavanje prema zdravstvenim radnicima,
– davanje uzoraka,
– organiziranje promidžbenih skupova na kojima sudjeluju osobe ovlaštene preporučiti, propisivati ili izdavati lijekove,
– organiziranje stručnih i znanstvenih kongresa namijenjenih zdravstvenim radnicima, a posebice plaćanje njihovih troškova puta, kotizacije i smještaja na takvim skupovima,
– pružanje potpore aktivnostima profesionalnih udruga i udruga pacijenata, ukoliko se kroz navedene aktivnosti promoviraju lijekovi.
(2) Pojedinačne aktivnosti oglašavanja iz stavka 1. ovog članka, ministar zdravlja može pobliže urediti posebnom odlukom koju će objaviti na internetskim stranicama www.zdravlje.hr.
(3) Pojam zdravstveni radnici u ovome pravilniku odnosi se na zdravstvene radnike definirane posebnim propisom kojim se uređuje zdravstvena zaštita.
Članak 4.
Pod oglašavanjem o lijeku ne smatra se:
– označavanje lijeka, sažetak opisa svojstava lijeka kao i uputa o lijeku,
– korespondencija između zdravstvenih radnika, predstavnika farmaceutske industrije i relevantnih nositelja odobrenja lijeka u promociji, kojoj je pridružen materijal koji ne služi u promidžbene svrhe, a kojom se daje odgovor na određeno pitanje u vezi s pojedinim lijekom,
– informativne objave o činjenicama i stručni materijali koji se primjerice odnose na promjene u pakiranju, upozorenja na nuspojave ili druge izmijenjene sigurnosne informacije, trgovački katalozi i cjenici pod uvjetom da ne sadrže nikakve promidžbene tvrdnje o lijeku,
– svako nepristrano, objektivno informiranje o bolestima, prevenciji te dostupnim metodama liječenja, uključujući i farmakološke mjere, pri čemu nije dozvoljeno izdvajati određeni lijek.
Članak 5.
(1) Svi navodi navedeni u oglašavanju o lijeku moraju biti u skladu s navodima iz zadnje odobrene upute i sažetka opisa svojstava lijeka u Republici Hrvatskoj.
(2) U slučaju izmjena i/ili dopuna odobrene upute o lijeku i/ili sažetka opisa svojstava lijeka nositelj odobrenja obavezan je u roku od 30 radnih dana računajući od datuma kada nositelj odobrenja zaprimi konačno odobreni izmijenjeni tekst upute o lijeku i/ili sažetka opisa svojstava lijeka uskladiti svoje promidžbene aktivnosti s novoodobrenim tekstom upute o lijeku i/ili sažetka opisa svojstava lijeka.
(3) Oglašavanjem o lijeku mora se osigurati prenošenje istinite i znanstveno dokazane informacije o lijeku uz poštivanje etičkih kriterija, a u cilju pravilnog i racionalnog liječenja pacijenata, ne dovodeći u zabludu zdravstvene radnike ovlaštene preporučiti, propisivati ili izdavati lijekove te korisnike lijekova u slučajevima kada je dozvoljeno oglašavanje prema stanovništvu.
Članak 6.
(1) Za usklađenost oglašavanja o lijekovima s odredbama ovoga Pravilnika odgovorni su nositelj odobrenja, odnosno predstavnik nositelja odobrenja u Republici Hrvatskoj, odnosno u Europskoj uniji te naručitelj oglašavanja.
II. OGLAŠAVANJE PREMA STANOVNIŠTVU
Članak 7.
(1) Oglašavanje prema