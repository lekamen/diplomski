 želi uknjižiti upravo na nekretninu opisanu u izreci presude Općinskog suda u Pagu.
U ovom slučaju presuda Općinskog suda u Pagu ima upravo onu funkciju koju inače ima rješenje o nasljeđivanju – predstavlja konstitutivni akt za sam upis u zemljišne knjige, ali nije konstitutivni akt za sam čin stjecanja prava vlasništva, niti je upis u zemljišne knjige odlučujući za stjecanje prava vlasništva jer vlasništvo je stečeno puno ranije i puno prije nego što je nastupila pravomoćnost presude Općinskog suda u Pagu, a i puno prije nego je proveden upis stečenog vlasništva u zemljišnim knjigama – stečeno je u času otvaranja nasljedstva, odnosno u času smrti tužiteljeva oca.
(...)
Obzirom da tužitelj vlasništvo nije stekao časom pravomoćnosti presude Općinskog suda u Pagu, nastupom pravomoćnosti iste nije mogao niti postati obveznik poreza na promet nekretnina jer je pravo vlasništva stekao ranije i na temelju koji ne podliježe oporezivanju, a što proizlazi iz čl. 13. Zakona o porezu na promet nekretnina.«
Podnositelj zaključno navodi:
»Stoga je nepravično i protuustavno da je podnositelju ove tužbe bez pravnog temelja razrezan porez na promet nekretnina, a u namjeri da svoje ranije stečeno pravo vlasništva uknjiži u zemljišne knjige i tako ga učini javnim te zaštiti sebe od svih nepoštenih stjecatelja, podnositelj ove tužbe proglašen je obveznikom poreza na promet nekretnina plaćanjem kojeg poreza je neosnovano došlo do umanjenja njegove imovine, a on je stavljen u nejednak položaj pred zakonom u odnosu na ostale osobe koje su pravo vlasništva na nekretninama također stekle nasljeđivanjem i zbog toga bile oslobođene poreza na promet nekretnina.«
Podnositelj predlaže usvajanje ustavne tužbe, ukidanje osporenih akata i vraćanje predmeta prvostupanjskom upravnom tijelu na ponovni postupak i odlučivanje.
IV. MJERODAVNO PRAVO
5. Mjerodavne odredbe Zakona o porezu na promet nekretnina (»Narodne novine« broj 69/97., 26/00., 127/00., 153/02.; u daljnjem tekstu: ZoPPN) glase:
»Članak 4.
(1) Predmet oporezivanja je promet nekretnina. Prometom nekretnina, u smislu ovoga Zakona, smatra se svako stjecanje vlasništva nekretnine (u daljnjem tekstu: stjecanje nekretnine) u Republici Hrvatskoj.
(2) Stjecanjem nekretnine, u smislu stavka 1. ovoga članka, smatra se kupoprodaja, zamjena, nasljeđivanje, darovanje, unošenje i izuzimanje nekretnina iz trgovačkog društva, stjecanje nekretnina u postupku likvidacije ili stečaja, stjecanje na temelju odluka suda ili drugog tijela te ostali načini stjecanja nekretnina od drugih osoba.
(3) Nekretnine, u smislu ovoga Zakona, su zemljišta i građevine.
(4) Zemljištima iz stavka 3. ovoga članka smatraju se poljoprivredna, građevinska i druga zemljišta.
(...)«
»Članak 6.
(1) Obveznik poreza na promet nekretnina je stjecatelj nekretnine.
(...)
(3) Ako se stječe idealni dio nekretnine, obveznik poreza na promet nekretnina je svaki stjecatelj posebno.«
»Članak 13.
Porez na promet nekretnina pri nasljeđivanju, darovanju i drugom stjecanju nekretnina bez naknade ne plaćaju:
1. bračni drug, potomci i preci te posvojenici umrlog ili darovatelja,
(...)«
»Članak 14.
(1) Porezna obveza nastaje u trenutku sklapanja ugovora, odnosno drugoga pravnog posla, kojim se stječe nekretnina.
(2) Ako se stječe nekretnina na temelju odluke suda ili drugog tijela, porezna obveza nastaje u trenutku pravomoćnosti te odluke.«
V. OCJENA USTAVNOG SUDA
6. Ustavna je obveza Ustavnog suda zaštita ustavnih prava podnositelja ustavnih tužbi u slučajevima kad su ta prava povrijeđena presudom suda ili drugim pojedinačnim aktom nadležnog tijela državne ili javne vlasti. Ustaljeno je stajalište Ustavnog suda da je zadaća u prvom redu nadležnih tijela državne i javne vlasti da tumače i primjenjuju pravo. Uloga Ustavnog suda ograničena je na ispitivanje jesu li učinci takvog tumačenja odnosno primjene prava suglasni s Ustavom i jesu li u konkretnom slučaju doveli do povrede ustavnih prava podnositelja ustavne tužbe. U postupcima pokrenutim ustavnom tužbom, 