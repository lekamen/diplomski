 slučaja.
26.2. Zaključno, presuđujući da podnositelj ustavne tužbe nema pravo (barem) na naknadu štete u visini vrijednosti vozila kakva je ona bila u vrijeme njegova oduzimanja, nadležni sudovi posegnuli su za tumačenjem mjerodavnog prava koje je dovelo do ustavnopravno neprihvatljivih učinaka na štetu podnositelja. Sudovi su ovom slučaju pristupili jednostrano jer su uzeli u obzir samo činjenicu da je kršenje zakona nesumnjivo nastupilo, a potpuno su zanemarili (također nespornu) činjenicu da je u prethodnim upravnim i sudskim postupcima višekratno utvrđeno i potvrđeno da je podnositelj vozilo kupio u dobroj vjeri (v. točke 6.3., 6.4., 8. i 12. obrazloženja ove odluke) i da mu je pravomoćnom sudskom odlukom priznato pravo na povrat vozila u posjed.
Na taj su način sudovi ignorirali ustavni i konvencijski zahtjev za postizanjem pravedne ravnoteže između općeg interesa države i zaštite imovinskih prava podnositelja. U okolnostima konkretnog slučaja, koje su očito zahtijevale sagledavanje podnositeljevog slučaja u cjelini i u svjetlu njegovih osobitih okolnosti, sudovi su postupili formalistički, tumačeći pravo isključivo u korist države, a na štetu imovinskih prava podnositelja ustavne tužbe. Takav je pristup suđenju s aspekta zaštite ustavnih prava podnositelja, ali i s aspekta temeljnih vrijednosti ustavnog poretka Republike Hrvatske, neprihvatljiv.
Stoga Ustavni sud utvrđuje da je osporenim presudama podnositelju povrijeđeno pravo vlasništva zajamčeno člankom 48. stavkom 1. u vezi s člankom 50. stavkom 2. Ustava, sve u svjetlu ustavnog zahtjeva propisanog člankom 16. stavkom 2. Ustava.
27. S obzirom na ocjenu o povredi prava vlasništva, Ustavni sud nije smatrao potrebnim ispitivati ostale prigovore podnositelja ustavne tužbe.
28. Na temelju članaka 73. i 76. Ustavnog zakona, u odnosu na ustavnu tužbu podnositelja Matu Buljevića, odlučeno je kao u točki I. izreke.
III. SLUČAJ PODNOSITELJA NIKE IVKIĆA
1) Činjenice i okolnosti slučaja do pokretanja sudskih postupaka koji su predmet ovog ustavnosudskog postupka
29. Činjenice i okolnosti slučaja podnositelja Ivkića gotovo su istovjetne onima u slučaju podnositelja Buljevića, pri čemu je ovdje riječ o osobnom automobilu Audi 80 TD reg. oznake ŽU-788-B (v. točku 1.1. obrazloženja ove odluke).
30. Pojedine razlike spram slučaja podnositelja Buljevića nisu relevantne za procjenu slučaja podnositelja Ivkića s aspekta zaštite ustavnih prava podnositelja. To se u prvom redu odnosi na činjenicu da u slučaju podnositelja Ivkića nije bila riječ o nepoznatom počinitelju carinskog prekršaja. Druga razlika očituje se u tome što je vozilo nakon oduzimanja, na temelju rješenja Vlade Republike Hrvatske, Komisije za ustupanje bez naknade robe oduzete u carinskom prekršajnom postupku, ustupljeno Istarskoj županiji koja ga je preuzela 11. listopada 1993. Poglavarstvo Istarske županije donijelo je 2. prosinca 2003. zaključak da osobno vozilo ustupa Općini Oprtalj (Zaključak Poglavarstva Istarske županije, klasa: 406-08/03-01/03, ur. broj: 2163/1-01/8-03-2 od 2. prosinca 2003.). Međutim, za razliku od vozila u slučaju podnositelja Buljevića, 7. travnja 2005. ovo je vozilo prodano fizičkoj osobi te se od 9. svibnja 2005. nalazi u posjedu vlasnika V.K. iz Oprtlja (dopis MUP-a, Policijske uprave Istarske, Policijske postaje Buje, broj: 511-08-22/4-41/66-06 od 2. svibnja 2006., upućen Općinskom sudu u Pazinu). Ta činjenica izravno pobija utvrđenje Županijskog suda u Vukovaru, izraženo u osporenoj drugostupanjskoj presudi, da je oduzeto vozilo postalo res extra commercium (v. točku 13. obrazloženja ove odluke).
31. Za razliku od tih (ustavnopravno irelevantnih) razlika, temeljna i ustavnopravno relevantna procesna razlika između slučaja Buljević i slučaja Ivkić bila je u tome što je vozilo u slučaju Ivkić 14. veljače 1992. kupila, od trgovačkog društava »KUM« s.p.o. iz Županje, Jadranka Ivkić, supruga podnositelja Nike Ivkića, a ne sam podnositelj. Stoga podnositelj nije bio vlasnik oduzetog vozila niti