116 26.10.2015 Odluka Ustavnog suda Republike Hrvatske broj: U-III-3581/2014 od 9. lipnja 2015.
USTAVNI SUD REPUBLIKE HRVATSKE
2212
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Mario Jelušić, Ivan Matija, Duška Šarin i Miroslav Šeparović, članovi Vijeća, u postupku koji je ustavnom tužbom pokrenuo D. Š. iz O., kojeg zastupa V. J., odvjetnica u Z., na sjednici održanoj 9. lipnja 2015. jednoglasno je donio
ODLUKU
I. Ustavna tužba se usvaja.
II. Ukida se rješenje Ž. s. u O. broj: Gž-658/2014-2 od 27. veljače 2014. i predmet se vraća Ž. s. u O. na ponovni postupak.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Ustavnu tužbu podnio je D. Š. iz O. (u daljnjem tekstu: podnositelj) kojeg u postupku pred Ustavnim sudom zastupa V. J., odvjetnica u Z.
Ustavnu tužbu podnositelj je podnio protiv rješenja Ž. s. u O. broj: Gž-658/2014-2 od 27. veljače 2014. (u daljnjem tekstu: osporeno rješenje), a kojom je odbijena žalba podnositelja i potvrđeno rješenje O. s. u O. broj: R1-293/2012-59 od 4. prosinca 2013. (u daljnjem tekstu: prvostupanjsko rješenje).
1.1. Izreka prvostupanjskog rješenja glasi:
»Mlt. M. Š., rođ. xxx u O. povjerava se na brigu i čuvanje majci N. Š. i da s njom živi.
Susreti i druženja mlt. M. Š. i oca D. Š. održavati će se:
– utorkom i četvrtkom od 16,00 do 20,00 sati
– svaki drugi vikend od subote od 10,00 sati do nedjelje do 18,00 sati
– 30 dana tijekom ljeta
– 20 dana tijekom zime
– za blagdane, praznike i rođendan djeteta naizmjenično kod jednog pa drugog roditelja
uz obvezu oca da preuzme dijete i vraća ga majci pred zgradom u kojoj dijete živi i obvezu majke da dijete pripremi za kontakt u određeno vrijeme i u vrijeme završetka kontakta ga preuzme od oca, a u svemu što nije precizno definirano ovom odlukom prema dogovoru koji se obvezuju postići roditelji pri čemu su dužni voditi računa o potrebama i interesima mlt. djeteta.
Žalba protiv ovog rješenja ne zadržava njegovu ovrhu jer pravni učinci ove odluke nastaju i prije njene pravomoćnosti.«
2. Podnositelj u ustavnoj tužbi tvrdi da su mu osporenim rješenjem povrijeđena ustavna prava zajamčena člancima 29., 35., 61. i 64. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.).
2.1. Za potrebe ustavnosudskog postupka, a na temelju članka 69. alineje 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon), pribavljeni su spisi: O. s. u O. broj: R1-293/2012 (u kojem je doneseno prvostupanjsko rješenje) i Ž. s. u O. broj: Gž-658/2014 (u kojem je doneseno rješenje koje se osporava ustavnom tužbom).
II. ČINJENICE I OKOLNOSTI PREDMETA
3. U konkretnom slučaju Ustavni sud je uvidom u spis predmeta O. s. u O. broj: R1-293/2012 i u spis predmeta Ž. s. u O. broj: Gž-658/2014 utvrdio sljedeće činjenice i okolnosti.
a) Iz spisa O. s. u O. broj: R1-293/2012
3.1. Izvanparnični postupak pokrenut je radi donošenja odluke s kojim od roditelja će mldb. M. Š. živjeti nakon razvoda braka njegovih roditelja, D. i N. Š.
Prvostupanjskim rješenjem, izrekom kako je navedena u točki 1.1. obrazloženja ove odluke, usvojen je prijedlog predlagateljice (majke mldb. djeteta).
Protiv prvostupanjskog rješenja podnositelj je 13. siječnja 2014. podnio žalbu. Istovremeno uz podnošenje žalbe, podnositelj je 15. siječnja 2014. predložio i upućivanje zahtjeva V. s. za svrsishodnu delegaciju suda nadležnog za odlučivanje u drugom stupnju.
Pozivajući se na članak 68. stavak 4. Zakona o parničnom postupku (»Narodne novine« broj 53/91., 91/92., 112/99., 88/01., 117/03., 88/05., 2/07., 84/08., 123/08., 57/11. i 148/11. – pročišćeni tekst, 25/13. i 89/14. – odluka Ustavnog suda Republike Hrvatske, u daljnjem tekstu: ZPP) podnositelj je naveo:
»Postoji velika i opravdana bojazan da bi sudac A. K. svojim