 mjerodavnog tržišta određivanje je robe i/ili usluga s kojima se poduzetnici tržišno natječu te zemljopisnog područja na kojem se natječu.
Pri utvrđivanju mjerodavnog tržišta, prema članku 8. stavku 1. Uredbe o mjerodavnom tržištu, polazi se od kriterija zamjenjivosti potražnje za određenim proizvodom, odnosno o zamjenjivosti ponude za određenim proizvodom, a po potrebi i od kriterija postojanja potencijalnih konkurenata, odnosno zapreka pristupa tržištu. Sukladno stavku 2. istog članka, primjenjujući prethodno navedene kriterije mjerodavno tržište određuje se s ciljem utvrđivanja i razlikovanja segmenata tržišta određenih proizvoda na kojem se poduzetnici međusobno natječu.
Članak 9. stavak 1. Uredbe o mjerodavnom tržištu određuje kako pojam zamjenjivosti potražnje za određenim proizvodom razumijeva utvrđivanje vrsta ili asortimana proizvoda koje potrošači smatraju međusobno zamjenjivima ili supstitutima.
U konkretnom slučaju, korisnici su Gemicrovih usluga leasing društva koja djeluju na teritoriju Republike Hrvatske.
Iz očitovanja pojedinih leasing društava prikupljenih tijekom prethodnog ispitivanja stanja na tržištu proizlazi da je zamjenjivost njihove potražnje za proizvodom odnosno uslugom koju nudi Gemicro gotovo zanemariva, odnosno da pravi supstitut na tržištu ne postoji.
Nadalje, Modulus se, u podnesku zaprimljenom u Agenciji 23. listopada 2014., na upit Agencije o tome je li u izravnom konkurentskom odnosu s Gemicrom, odnosno u kakvom su odnosu usluge koje je namjeravao ponuditi leasing društvima u usporedbi s uslugama koje pruža Gemicro, očitovao kako je bit ponude Gemicra program za vođenje poslovanja leasing društava u koji je uloženo blizu 20 godina razvoja te kako Modulus nema resurse niti namjeru razvijati ništa slično, već se namjerava bazirati na proizvodima i uslugama koje bi popunjavale praznine u ponudi na tržištu te specijaliziranim rješenjima prema potrebama i zahtjevima korisnika.
Slijedom navedenog, uzevši u obzir sva očitovanja i dokumentaciju prikupljenu tijekom prethodnog istraživanja stanja na mjerodavnom tržištu te preliminarnu analizu zamjenjivosti potražnje i ponude za predmetnim proizvodom odnosno uslugom koju nudi Gemicro, preliminarno je zaključeno kako postoje snažne indicije da je mjerodavno tržište u konkretnom slučaju moguće definirati kao pružanje specijaliziranih informatičkih usluga leasing društvima, koje uključuju implementaciju i održavanje specijaliziranih poslovnih aplikacija potrebnih za rad leasing društava.
Kao mjerodavno tržište u zemljopisnom smislu Agencija je preliminarno utvrdila teritorij Republike Hrvatske, budući da Gemicro nudi svoj proizvod odnosno uslugu na čitavom teritoriju Republike Hrvatske.
5. Vladajući položaj Gemicra
Gemicro je u podnesku zaprimljenom u Agenciji 22. listopada 2014. kao konkurente na mjerodavnom tržištu naveo poduzetnike […] (pružatelj usluga održavanja kod […], […] i […]), […] (pružatelj usluga održavanja kod […]), […] (pružatelj usluga održavanja kod […]), […](pružatelj usluga održavanja kod […]), […] (francusko rješenje), […] (slovensko rješenje) i […] (pružatelj usluga održavanja kod […]).
Svi navedeni konkurenti uglavnom pružaju leasing programska rješenja jednom leasing društvu, dok Gemicrove usluge konzumira više od polovice leasing društava u Republici Hrvatskoj, odnosno njih 12 od ukupno 23, čija aktiva predstavlja oko 51% ukupne aktive registriranih društava u lipnju 2014. Iznimka je poduzetnik […] čije usluge održavanja koriste tri leasing društva – […], […] i […].
Predmetni preliminarni indikator o broju i veličini korisnika Gemicrovih usluga u odnosu na korisnike usluga Gemicrovih konkurenata predstavlja aproksimaciju tržišne snage Gemicra te iz njega proizlazi da Gemicro drži otprilike oko polovice tržišta u usporedbi s ostalim gore navedenim konkurentima.
Međutim, pored tržišnog udjela Gemicra, koji je samo donekle indikativan za određivanje njegove tržišne snage, u konkretnom su predmetu ključna očitovanja leasing društava,