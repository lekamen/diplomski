 presudu s potvrdom ovršnosti dostavlja nadležnom državnom odvjetništvu, koje po službenoj dužnosti pokreće ovršni postupak radi naplate troškova kaznenog postupka odnosno radi naplate oduzete imovinske koristi.
Članak 32.
(1) Ako se novčana kazna, troškovi kaznenog postupka i oduzeta imovinska korist ne naplate u ovršnom postupku, spis predmeta se dostavlja sucu radi donošenja odgovarajuće odluke (zamjena novčane kazne kaznom zatvora, donošenje rješenja kojim se utvrđuje nastup zastare naplate novčane kazne, donošenje rješenja o oslobađanju dužnosti naknade troškova postupka i sl.).
(2) Ako je pravomoćnim rješenjem novčana kazna zamijenjena radom za opće dobro, kaznom zatvora ili je stranka oslobođena od dužnosti naknade troškova postupka te ako se utvrdi da je naplata novčane kazne, troškova postupka i oduzete imovinske koristi zastarjela, ove se činjenice upisuju u Evidenciju.
Članak 33.
(1) U Evidenciji se predmet označava riješenim kada je zaduženje po upisanom predmetu u cijelosti naplaćeno ili otpisano.
(2) Evidencija se zaključuje svake godine na način da se iza posljednjeg rednog broja zbrajaju podaci u pojedinim kolonama te ju ovjeravaju predsjednik suda i ovlašteni službenik sudske pisarnice.
(3) Nenaplaćeni iznosi prenose se u Evidenciju za sljedeću kalendarsku godinu sa svim upisima iz pojedinih rubrika odnosno predmeta. U Evidenciji za prethodnu godinu predmet se označava riješenim, a u rubrici za primjedbe upisuje se novi redni broj Evidencije.
Članak 34.
Odredbe glave III. ovog Pravilnika primjenjuju se i na postupanje s novčanim kaznama izrečenim u prekršajnom postupku, zbog neopravdanog izostanka svjedoka ili sudskog vještaka te zbog odbijanja svjedočenja ili zbog toga što nalaz i mišljenje vještaka nije izrađen u roku.
V. Prijelazne i završne odredbe
Članak 35.
(1) Novčana sredstva zatečena na uplatnim računima sudova na dan stupanja na snagu ovog Pravilnika, kojima nije poznat uplatitelj niti broj predmeta na koje se odnose, na temelju naloga predsjednika suda uplatit će se u korist državnog proračuna u roku od 30 dana od dana stupanja na snagu ovog Pravilnika.
(2) Novčana sredstva koja nisu u cijelosti utrošena u pojedinom sudskom postupku, a odnose se na sudski predmet čiji je spis arhiviran, i koja su zatečena na uplatnim računima sudova na dan stupanja na snagu ovog Pravilnika, na temelju naloga predsjednika suda uplatit će se u korist državnog proračuna u roku od 90 dana od dana stupanja na snagu ovog Pravilnika.
(3) Novčana sredstva koja nisu u cijelosti utrošena u pojedinom sudskom postupku, zatečena na uplatnim računima sudova na dan stupanja na snagu ovog Pravilnika, a čiji bi povrat iziskivao veće troškove od iznosa koji se treba vratiti uplatitelju, na temelju naloga suca odnosno sudskog savjetnika uplatit će se u korist državnog proračuna u roku od 90 dana od dana stupanja na snagu ovog Pravilnika.
(4) Sredstva iz stavaka 1., 2. i 3. ovog članka koja su uplaćena u korist državnog proračuna isplatit će se ovlaštenoj osobi na njezin zahtjev po nalogu suda u roku od pet godina od dana uplate u državni proračun.
Članak 36.
Stupanjem na snagu ovog Pravilnika prestaje važiti Pravilnik o financijskom i materijalnom poslovanju općinskih, okružnih i okružnih privrednih sudova sa strankama i naplati novčanih kazna, troškova krivičnog postupka i oduzete imovinske koristi (novčano i materijalno poslovanje sa strankama) (»Narodne novine«, broj 9/75 i 3/94).
Članak 37.
Ovaj Pravilnik stupa na snagu osmog dana od dana objave u »Narodnim novinama».
Klasa: 011-01/14-01/40
Urbroj: 514-03-02-02-02-16-04
Zagreb, 17. lipnja 2016.
Ministar Ante Šprlje, v. r.
OBRASCI

