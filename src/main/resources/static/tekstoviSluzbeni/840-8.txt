 se neto izvoz gotovo prepolovio u odnosu na prethodnu godinu. Pozitivan saldo na računu tekućih transfera blago se smanjio zbog izraženijeg rasta rashoda (najviše po osnovi uplata u proračun EU) nego prihoda, dok su se kapitalni transferi zadržali na razini iz prethodne godine.
Tokove kapitala s inozemstvom u 2013. obilježilo je snažno zaduživanje države koja je izdala dvije obveznice na američkome tržištu (u travnju u vrijednosti 1,5 milijardi dolara i u studenome u vrijednosti 1,75 milijardi dolara). Istovremeno su se kreditne institucije nastavile razduživati, smanjujući svoje dugoročne obveze prema inozemnim vjerovnicima, iako slabijim intenzitetom nego prethodne godine. Uslijed daljnje suzdržanosti inozemnih ulagača priljevi inozemnih izravnih vlasničkih ulaganja u RH bili su niži nego prethodne godine. Najveći priljev inozemnih izravnih vlasničkih ulaganja ostvaren je kroz ulaganja u nekretnine, u financijskom posredovanju, trgovini na malo te proizvodnji metala. Isključe li se transakcije pretvaranja duga u kapital, nova vlasnička ulaganja iznosila su svega 0,3 milijarde eura, u usporedbi s 0,4 milijarde eura u 2012. godini.
Kretanje monetarnih i kreditnih agregata u 2013. i nadalje je odražavalo izostanak oporavka u realnom sektoru gospodarstva, unatoč iznimno povoljnoj likvidnosti. Kod poduzeća je u 2013. zabilježen blagi rast kreditiranja (2,0%), dok se sektor stanovništva nastavio razduživati (-1,6%). Ostvarene promjene neto domače i neto inozemne aktive rezultirale su porastom ukupnih likvidnih sredstava (M4) za 2,9%. Slična kretanja monetarnih i kreditnih agregata obilježila su i početak 2014. godine pa je kreditna aktivnost prema privatnom sektoru i nadalje prigušena, dok se financiranje države kod kreditnih institucija nastavilo povećavati.
(...)
Slijedom uvodno iznijetih iznimno nepovoljnih kretanja u gospodarstvu tijekom 2012. godine, zadržavanje visine i opsega prava proisteklih iz ranije utvrđenih pravnih izvora, usvojenih u znatno povoljnije gospodarskom i financijskom okruženju, značilo je dodatni pritisak na daljnji rast manjka proračuna i javnog duga. Produbljivanje fiskalnih neravnoteža moglo je dovesti do dodatnog pada kreditnog rejtinga te daljnjeg porasta cijena zaduživanja države, ali i ukupnog gospodarskog sustava. To bi predstavljalo dodatan teret za ukupnu konkurentnost gospodarstva i održivost duga. Naime, u uvjetima oskudice i gospodarske krize uloga države posebno je naglašena. Njezina dužnost je različitim mjerama gospodarske politike u skladu s gospodarskim mogućnostima urediti razinu gospodarskih i socijalnih prava, odnosno poticati gospodarski napredak i nužno provesti daljnje mjere fiskalne štednje radi smanjenja javnog duga. U tom se smislu nametnula i nužnost preispitivanja troškova rada u državnoj službi i javnim službama. Da bi javna vlast u promijenjenim gospodarskim i socijalnim okolnostima djelotvorno zaštitila dobrobiti pojedinaca i same društvene zajednice, osiguravajući pri tome ostvarenje navedenih temeljnih vrednota, njezina ustavna ovlast i dužnost je prilagoditi normativno uređenje tim novim prilikama, što uključuje i redefiniranje određenih prava.
(...)
Zbog održavanja fiskalne održivosti sustava državnih i javnih službi, koji bi ujedno omogućio održavanje postojeće razine zaposlenosti, bilo je potrebno smanjiti ukupna sredstva troškova rada. Obzirom da su neka materijalna prava u državnim i javnim službama ugovorena nizom kolektivnih ugovora, od kojih su neki bili i otkazani, uvažavajući okolnost da se materijalna prava zaposlenih u državnim i javnim službama financiraju u pravilu od istovjetnih javnih i fiskalnih prihoda, nužno je bilo ujednačiti opseg i visinu njihovih prava.
S obzirom da je zajedničko opredjeljenje svih socijalnih partnera bilo usmjereno primamo na očuvanje radnih mjesta i održanje razine zaposlenosti, rješenje za postizanje fiskalne održivosti pokušalo se pronaći otvaranjem pregovora o izmjenama postojećih kolektivnih ugovora, kako bi se privremenim