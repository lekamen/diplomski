 Republici Hrvatskoj ne postoje radni i tehnički kapaciteti za obradu pojedinog otpadnog ambalažnog materijala ili ostataka nakon obrade otpadne ambalaže, obrađivač je obvezan takvu otpadnu ambalažu ili ostatke od obrade otpadne ambalaže izvesti iz Republike Hrvatske o vlastitom trošku.
(4) Obrađivač je dužan kvartalno, najkasnije do 10. u tekućem mjesecu za prethodni kvartal, dostaviti u Registar podatke o količini preuzete, oporabljene i reciklirane otpadne ambalaže te izvezenim količinama neobrađene otpadne ambalaže i obrađene otpadne ambalaže po vrsti ambalažnog materijala te stanju skladišta na Izvješću o oporabljenim količinama otpadne ambalaže (u daljnjem tekstu: Obrazac AO7) iz Priloga XI. ovog Pravilnika te na istom obrascu godišnje podatke do 20. siječnja tekuće godine za prethodnu godinu.
Prekogranični promet otpadnom ambalažom
Članak 21.
(1) U slučaju izvoza otpadne ambalaže ili ostataka od obrade otpadne ambalaže izvan država članica Europske unije izvoznik je obvezan izvoz obavljati u skladu s Uredbom (EZ) br. 1013/2006 Europskog parlamenta i Vijeća od 14. lipnja 2006. o pošiljkama otpada (SL L 190, 12. 7. 2006., u daljnjem tekstu: Uredba (EZ) br. 1013/2006) i Uredbom Komisije (EZ) br. 1418/2007 od 29. studenoga 2007. o izvozu određenog otpada namijenjenog za oporabu navedenog u Prilogu III. ili III.A Uredbe (EZ) br. 1013/2006 Europskog parlamenta i Vijeća u određene zemlje na koje se ne primjenjuje Odluka OECD-a o kontroli prekograničnog kretanja otpada (SL L 316, 4. 12. 2007.) (u daljnjem tekstu: Uredba (EZ) br. 1418/2007).
(2) U svrhu doprinosa ispunjenju obveza i ciljeva oporabe propisanih ovim Pravilnikom, izvoznik je obvezan, u skladu s Uredbom 1013/2006/EZ i Uredbom 1418/2007/EZ, dokazati da je obrada izvezene otpadne ambalaže obavljena u uvjetima koji su u skladu s odredbama ovog Pravilnika.
Sustav povratne naknade
Članak 22.
(1) Sustav povratne naknade je sustav gospodarenja jednokratnom ambalažom od PET-a, Al/Fe i stakla volumena većeg od 0,20 l namijenjenoj za pića iz članka 4. stavka 1. točke 18. ovoga Pravilnika u kojem se plaća povratna naknada kao stimulativna mjera kojom se potiče posjednik otpada da otpadnu ambalažu od pića odvaja od ostalog otpada i predaje ju prodavatelju ili osobi koja upravlja reciklažnim dvorištem i za to primi iznos povratne naknade.
(2) Povratna naknada je novčani iznos koji proizvođači koji stavljaju na tržište pića pakirana u jednokratnu ambalažu od PET-a, Al/Fe i stakla volumena većeg od 0,20 l plaćaju na račun Fonda. Proizvođač iznos povratne naknade naplaćuje od kupca, a krajnji korisnik ili potrošač ostvaruje pravo na povrat iznosa povratne naknade od prodavatelja ili osobe koja upravlja reciklažnim dvorištem povratom otpadne ambalaže od pića. Fond vraća prodavatelju ili osobi koja upravlja reciklažnim dvorištem isplaćeni iznos povratne naknade iz iznosa povratne naknade koju je proizvođač uplatio u Fond.
(3) Proizvođač pića plaća povratnu naknadu na račun Fonda.
(4) Obveza plaćanja povratne naknade nastaje u trenutku stavljanja na tržište proizvoda iz stavka 1. ovoga članka.
(5) Povratna naknada obračunava se na temelju dostavljenih podataka na obrascu AO1 sukladno članku 16. stavcima 1. i 2. ovoga Pravilnika.
(6) Povratnu naknadu proizvođač sam obračunava i uplaćuje do zadnjeg dana tekućeg mjeseca za prethodni kalendarski mjesec.
(7) Na proizvode namijenjene izvozu ne plaća se povratna naknada.
(8) U slučaju izvoza ili povlačenja s tržišta Republike Hrvatske proizvoda od pića na koje je plaćena povratna naknada proizvođač ima pravo na povrat uplaćene povratne naknade.
(9) Pravo na povrat uplaćene povratne naknade iz stavka 8. ovoga članka proizvođač ostvaruje povodom podnesenog zahtjeva, a temeljem podataka dostavljenih u Registar iz stavka 5. ovoga članka i priložene vjerodostojne isprave.
Članak 23.
(1) Proizvođač pića je dužan prilikom prvog stavljanja na tržište na području Republike Hrvatske novog pića pakiranog u ambalažu obuhvaćenu sustavom povratne naknade,