33 24.03.2015 Izmjene i dopune Statuta Hrvatske javnobilježničke komore
HRVATSKA JAVNOBILJEŽNIČKA KOMORA
687
Na temelju članka 133. stavka 1. t. 1. Zakona o javnom bilježništvu (»Narodne novine« broj 78/93, 72/94, 16/07 i 75/09), Skupština Hrvatske javnobilježničke komore, na sjednici održanoj 14. ožujka 2015. godine usvojila je
IZMJENE I DOPUNE STATUTA
HRVATSKE JAVNOBILJEŽNIČKE KOMORE
Članak 1.
U Statutu Hrvatske javnobilježničke komore (»Narodne novine« br. 64/14, 69/14) članak 10. briše se.
Članak 2.
U članku 12. stavku 3. u trećoj rečenici riječ »donošenja« zamjenjuje se riječima »objave na mrežnim stranicama Komore«.
Članak 3.
U članku 36. stavak 1. mijenja se i glasi:
Pritužbe, predstavke i prijave zbog stegovne odgovornosti upisuju se redom zaprimanja u elektronički stegovni upisnik koji se vodi u HJK, te se podnose na razmatranje stegovnom tužiteljstvu Komore. U stegovnom upisniku evidentirat će se svaka odluka stegovnog tužiteljstva i Upravnog odbora.
U stavku 3. iza riječi »Pošto zaprimi predmet« riječ »i« zamjenjuje se riječju »ili«.
Članak 4.
U članku 37. stavak 1. mijenja se i glasi:
Na temelju prikupljenih podataka i obavljenih izviđaja ovlašteni stegovni tužitelj podnosi Upravnom odboru prijedlog za provedbu stegovnog postupka zbog stegovne neurednosti, a ukoliko smatra da se radi o stegovnom prijestupu predložit će Upravnom odboru donošenje odluke o iniciranju postupka zbog stegovnog prijestupa. Ukoliko na temelju prikupljenih obavijesti i podataka ovlašteni stegovni tužitelj zaključi da nema osnova stegovne odgovornosti prijavljene osobe, donijet će odluku kojom se prijava odbacuje. Na odluku o odbačaju prijave prijavitelj može uložiti prigovor u roku od 8 dana od dana primitka odluke o odbačaju, a o prigovoru odlučuje Upravni odbor HJK.
Članak 5.
Članak 51. mijenja se i glasi:
1) Financijsko poslovanje Komore obavlja se na osnovi godišnjeg proračuna prihoda i rashoda, koji odobrava Skupština.
2) Proračunski prihodi Komore jesu:
1. upisnina javnih bilježnika, javnobilježničkih prisjednika, savjetnika i vježbenika;
2. članarina javnih bilježnika, vršitelja dužnosti javnog bilježnika, javnobilježničkih prisjednika i savjetnika;
3. prihodi s osnova pružanja usluga vođenja javnobilježničkih registara i korištenje baze podataka vezanih uz registre i javnobilježničke poslove;
4. prihodi koji se ostvare nekom drugom djelatnošću Komore.
3) Izvanredni prihodi Komore jesu:
1. novčane disciplinske kazne;
2. različiti izvanredni prihodi.
Članak 6.
Članak 52. mijenja se i glasi:
1) Javnobilježnički zborovi financiraju se iz prihoda koje HJK ostvari upisom u HUO u visini od 85% prikupljenih sredstava. Sredstva se raspoređuju javnobilježničkim zborovima razmjerno uplatama po pojedinom zboru.
2) Udruga prisjednika, savjetnika i vježbenika financira se iz prihoda koje HJK ostvari upisom u HUO. Od ukupnog prihoda s osnove upisa u HUO Udruzi pripada 15% prikupljenih sredstava.
3) Stručna služba Komore obavještava najmanje tromjesečno predsjednike zborova i predsjednika Udruge o stanju prikupljenih sredstava.
Članak 7.
Ove Izmjene i dopune Statuta stupaju na snagu osmog dana od dana objave u »Narodnim novinama«.
Predsjednica Hrvatske javnobilježničke komore Lucija Popov, v. r.
