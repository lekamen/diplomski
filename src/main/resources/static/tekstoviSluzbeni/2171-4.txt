Ustavni sud se u pravilu ne upušta u ispitivanje činjenica, jer njegova zadaća nije bavljenje pogreškama o činjenicama ili o pravu, osim ako i u mjeri u kojoj te pogreške mogu povrijediti ustavna prava.
Ustavni sud podsjeća da je u odluci broj: U-III-1001/2007 od 7. srpnja 2010., objavljenoj u »Narodnim novinama« broj 90/10. i na www.usud.hr, utvrdio da se jamstva prava na pravično suđenje, sadržana u članku 29. stavku 1. Ustava, primjenjuju i na sudski postupak pred Upravnim sudom (upravni spor) koji je uređen člankom 19. stavkom 2. Ustava.
7. Ustavni sud je za ocjenu osnovanosti ustavne tužbe podnositelja utvrdio mjerodavnim članak 29. stavak 1. Ustava, s kojeg je aspekta razmatrao osnovanost ustavne tužbe.
Članak 29. stavak 1. Ustava glasi:
»Članak 29.
(...) Svatko ima pravo da zakonom ustanovljeni neovisni i nepristrani sud pravično ... odluči o njegovim pravima ...
(...)«
7.1. U konkretnom slučaju u provedenom upravnom postupku sporno je bilo pitanje postoji li podnositeljeva obveza na podmirenje poreza na promet nekretnina suglasno odredbama ZoPPN-a, odnosno da li, polazeći od okolnosti konkretnog slučaja, postoje kod podnositelja razlozi za njegovo oslobađanje od te obveze suglasno članku 13. ZoPPN-a.
8. Ustavni sud primjećuje da je tijekom parničnog postupka koji je prethodio upravnom postupku u kojem su donesene osporene odluke, nespornim utvrđeno da su tužitelji (podnositelj i njegova braća) te njihovi pravni prednici dugogodišnji posjednici spornih nekretnina, te da su tužitelji odnosno njihovi pravni prednici stekli pravo vlasništva na spornim nekretninama stupanjem na snagu Zakona o likvidaciji agrarnih odnosa na području ranije pokrajine Dalmacije iz 1930. g. od 19. 10. 1930. g. (Sl. novine 279 od 4. 12. 1930.). Stoga su tužitelji među kojima je i podnositelj ustavne tužbe presudom Općinskog suda u Pagu broj: P-388/04-28 od 9. veljače 2006. utvrđeni (su)vlasnicima spornih nekretnina, a koje su (su)vlasništvo stekli nasljeđivanjem od svojih pravnih prednika (od oca i djeda, a oni od svojih pravnih prednika).
U obrazloženju presude Općinskog suda u Pagu broj: P-388/04-28 od 9. veljače 2006. se navodi:
»Temeljem iskaza tužitelja, a koji je logičan i uvjerljiv te suglasan ostalim izvedenim dokazima osobito iskazima svjedoka, iste nekretnine koriste za ispašu ovaca, kao pašnjak za ispašu ovaca koristio je to i njegov pradjed, djed i otac, nikada ih nitko nije ometao u njihovom posjedu, niti njega niti njegove prednike, te potvrđeno zapisnicima od 15.06.1988. g. Sekretarijata za poslove uprave, te Općinske komisije za procjenu kultura uništenih izgradnjom objekata u društvenom vlasništvu kada su dobili naknadu radi premještanja suhozida radi izgradnje ceste.
Obzirom na naprijed istaknuto sporno ostaje na temelju kojeg pravnog osnova su tužitelji stekli pravo vlasništva na utuženim nekretninama. Tužitelji bi mogli tvrditi i dokazati da su vlasništvo na predmetnim nekretninama stekli dosjelošću, ali je u tom slučaju potrebno dokazivati, ne samo kontinuirani posjed tužitelja i njihovi pravnih prednika kroz vremensko razdoblje od najmanje 40 godina prije 06.04.1991. g. nego i drugi bitan uvjet, a to je tzv. savjesni ili pošten posjed prijeporne nekretnine. U nedostatku odgovarajućih dokaza, kao npr. svjedoka starijih preko 100 godina, te u nedostatku odgovarajućih evidencija, kako u katastru i u zemljišnim knjigama, tužitelju je otežano dokazivanje stjecanja prava vlasništva na prijepornoj nekretnini temeljem dosjelosti.
Za ovu pravnu stvar odlučnije je utvrditi na koji je i da li je vlasništvo na prijepornim nekretninama stekao prije tužitelja njihov prednik.
Naime, Ured za katastarske poslove Ispostava Pag nema evidenciju o posjedu i promjenama posjeda do revizije 1954. g. radi čega je bilo nužno u ovom postupku drugim dokazima utvrditi posjed na predmetnim nekretninama do te revizije. Iz iskaza svjedoka proizlazi da su nekretnine uvijek bile u posjedu obitelji tužitelja ... i sami tužitelji koristili kao pašnjak za