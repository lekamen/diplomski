 slučaju izmjene sastava arbitražnog suda
Članak 27.
(1) Ako se izmijeni sastav arbitražnog vijeća, rasprava će se ponoviti. Arbitražni sud može odlučiti da se rasprava ne ponavlja ako stranke na to pristanu.
(2) Ako je izabran ili imenovan novi arbitar pojedinac, rasprava se mora ponoviti.
IV. ARBITRAŽNI POSTUPAK
1. Tužba i odgovor na tužbu
Tužba
Članak 28.
(1) Arbitražni postupak pokreće se tužbom, osim ako su se stranke drukčije sporazumjele.
(2) Tužba se predaje Sudištu i mora sadržavati:
(a) imena i adrese stranaka, uključujući njihovu elektroničku adresu,
(b) tužbeni zahtjev,
(c) navode o činjenicama na kojima se zasniva tužbeni zahtjev,
(d) navode i prijedloge o dokazima,
(e) navode o arbitražnom sporazumu, ako je sklopljen,
(f) navode o imenovanju arbitra,
(g) oznaku vrijednosti predmeta spora.
(3) Uz tužbu treba priložiti prijepis glavnog ugovora i ugovora o arbitraži (ako nije sadržan u glavnom ugovoru), ako takve isprave postoje.
(4) Arbitražni postupak pri Sudištu započinje onoga dana kada Sudište primi tužbu.
Odgovor na tužbu
Članak 29.
(1) Tajništvo Sudišta dostavlja tuženiku tužbu i njezine priloge te određuje rok za podnošenje pisanog odgovora na tužbu. Odgovor se podnosi Sudištu, a tajništvo Sudišta, zajedno s prilozima, dostavlja ga tužitelju.
(2) Odredbe stavaka 2. i 3. članka 28. Pravilnika na odgovarajući se način primjenjuju i na odgovor na tužbu.
(3) Tužba se neće dostaviti tuženiku prije nego što tužitelj uplati cjelokupan predujam troškova arbitražnog postupka.
Gubitak prava na prigovor
Članak 30.
Stranka koja zna ili je morala znati da neka odredba mjerodavnog zakona o arbitraži od čije primjene stranke mogu odustati ili da neki uvjet koji proizlazi iz ugovora o arbitraži nije poštovan, pa unatoč tome nastavi sudjelovati u arbitraži, a da bez odgode ne prigovori tom nepoštovanju, ili ako ne prigovori u roku koji je za to određen, gubi pravo pozivati se na to nepoštovanje.
2. Protutužba i prigovor radi prebijanja
Protutužba
Članak 31.
(1) Tuženik može u odgovoru na tužbu podnijeti Sudištu protutužbu ako zahtjev protutužbe proizlazi iz pravnog odnosa obuhvaćenog sklopljenim ugovorom o arbitraži. Ako se s time suglasi tužitelj, tuženik može podnijeti protutužbu sve do zaključenja raspravljanja.
(2) Na protutužbu se na odgovarajući način primjenjuju odredbe ovog Pravilnika o tužbi.
Prigovor radi prebijanja
Članak 32.
(1) Tuženik može u odgovoru na protutužbu istaknuti prigovor radi prebijanja tražeći da arbitražni sud utvrdi tražbinu na koju se poziva u tom prigovoru i prebije je s utuženom tražbinom samo ako arbitražni sud nađe da je zahtjev tužitelja osnovan. Ako se s time suglasi tužitelj, tuženik može podnijeti protutužbu sve do zaključenja raspravljanja.
(2) Prigovor radi prebijanja prema stavku 1. ovoga članka tuženik može istaknuti samo ako proizlazi iz pravnog odnosa obuhvaćenog sklopljenim ugovorom o arbitraži. Smatrat će se da prigovor radi prebijanja proizlazi iz pravnog odnosa obuhvaćenog sklopljenim ugovorom o arbitraži ako tužitelj ne prigovori nadležnosti arbitražnog suda za raspravljanje i odlučivanje o tom prigovoru najkasnije prije nego što se upusti u raspravljanje o njegovoj osnovanosti.
(3) Na prigovor radi prebijanja primjenjuju se u pogledu dužnosti stranke na plaćanje upisne pristojbe i predujmljivanje troškova arbitražnog postupka pravila koja vrijede za protutužbu.
(4) Arbitražni sud može, ako ocijeni da je to svrhovito, donijeti odluku o razdvajanju postupka u povodu tužbe i prigovora radi prebijanja i odrediti tuženiku rok u kojemu će svoj prigovor radi prebijanja preinačiti u tužbu u kojoj će istaknuti bezuvjetni zahtjev.
(5) Pristojbe i predujam uplaćeni prije razdvajanja postupaka uzet će se u obzir i u razdvojenom postupku.
(6) Učinci isticanja prigovora radi prebijanja računat će se u razdvojenom postupku u povodu tužbe koju će tuženik podnijeti na osnovi prigovora (npr. prekid zastare) od vremena isticanja tog prigovora u postupku prije razdvajanja.
(7) U slučaju