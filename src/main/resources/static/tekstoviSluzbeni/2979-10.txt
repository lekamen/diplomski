 upravnoj stvari nije riječ o zabranjenom sporazumu, a budući da zapisnik sa sjednice Udruge od 26. ožujka 2014. kao i Obavijest upućena Hrvatskoj Lutriji 28. ožujka 2014. nije dokaz postojanja zabranjenog sporazuma jer je u istima naznačeno kako će članice Udruge obračunavati MT u visini 5% od uloga, a što je ustvari i bilo do 1. travnja 2014.
Sukladno navodima Super Sporta, promjena obračuna MT-a ne utječe na konkurentnost, već na konkurentnost utječu neki drugi faktori. MT nije element cijene već je cijena tečaj. Da je MT cijena ili sastavni element cijene te da njegova naplata, visina i način obračuna utječu na tržišno natjecanje i konkurentnost poduzetnika, trgovačko društvo koje MT naplaćuje na sve igre na sreću – klađenje ne bi imalo tržišni udio od oko 50%, s obzirom da igrači mogu oklade vršiti kod poduzetnika koji na određenu igru ne naplaćuju MT, a to očito nije njihov izbor. Stoga, zaključuje Super Sport, bez obzira na izvršenu promjenu u načinu obračuna MT-a potrošači i dalje imaju cjenovni izbor.
Super Sport je osporio izračun Agencije koji se odnosi na razliku u prihodu ostvarenom od naplate MT-a prema načinu obračuna koji je korišten prije 1. travnja 2014. i od 1. travnja 2014. nadalje, a sukladno kojem razlika u prihodu od MT-a iznosi […] kuna. Sukladno navodima Super Sporta, predmetna promjena u načinu obračuna MT-a rezultirala je razlikom u prihodu od MT-a samo u slučaju dobitnih listića, dok gubitni listići nisu relevantni za izračun jer u slučaju gubitnih listića igrač gubi cijelu uplatu, neovisno o tome koliki je omjer uloga i MT-a unutar uplate.
Odluka o promjeni načina obračuna MT-a donesena je samostalno i sukladno članku 14. Pravila igre na sreću klađenja od 18. srpnja 2000., u kojima je Super Sport predvidio obračun MT-a u visini od 5% od uplate.
Trenutak uvođenja promjene obračuna MT-a vezan je isključivo uz stupanje na snagu Zakona o izmjenama i dopunama Zakona o igrama na sreću koji je uveo promjenu u odnosu na poreze na dobitke koje su od svakog priređivača igara zahtijevale izmjene računalnog programa za izradu, obradu i ispis listića. Kako je svako zadiranje u računalni program iznimno zahtjevno i povezano s velikim financijskim izdacima, logično je bilo u tom trenutku izvršiti sve planirane promijene, pa tako i način obračuna MT-a.
8. Usmena rasprava
Radi pružanja mogućnosti strankama da se u postupku očituju o činjenicama i okolnostima koje su od važnosti za donošenje rješenja, Agencija je 21. listopada 2015., sukladno odredbi članka 50. stavka 1. ZZTN-a, održala usmenu raspravu.
Na usmenoj raspravi su prisustvovali zakonski zastupnici i/ili opunomoćenici stranaka, koji su iskoristili svoje pravo da se očituju o činjenicama i okolnostima koje smatraju važnim za donošenje rješenja u ovoj upravnoj stvari.
Sve stranke u postupku su u cijelosti ostale kod svih svojih dosadašnjih očitovanja u predmetnom postupku, te su ista upotpunila kako slijedi:
Bolus je ponovno naglasio da se promjenom metodologije obračuna MT-a, a koji trošak je nesporno fakultativan, ne može tumačiti zabranjenim sporazumom zbog fakultativnosti, a da istodobno nije dogovorena i njegova primjena odnosno isključenje njegove primjene. Kako se radi o aleatornim ugovorima gdje ne postoji jednakost činidbi onda MT ne predstavlja niti cijenu niti njezin obračunski element jer zbog karaktera samog ugovora prihod poduzetnika predstavlja ili kompletan iznos uplate ili njegov znatno veći gubitak. Zanemariva razlika u ostvarenim prihodima temeljem promijenjene metodologije ukazuje na nepostojanje cilja za zaključenje sporazuma koji bi ostvarivao obilježje iz članka 8. stavka 1. ZZTN-a.
Bolus je dopunio svoje očitovanje navodeći kako Agencija svakako treba uzeti u obzir činjenicu klađenja trećih priređivača na Internetu na koje igre se ne obračunava MT niti se plaća porez, te kada bi MT bio element konkurentnosti poduzetnika na tržištu tada nitko od poduzetnika koji su stranke u ovom postupku više ne bi poslovao na tržištu igara na sreću 