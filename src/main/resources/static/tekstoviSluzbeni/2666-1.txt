 uvjete za polaganje ispita i o tome obavještava kandidata.
(2) Vrijeme polaganja ispita određuje rasporedom predsjednik Povjerenstva.
(3) Obavijest o mjestu i danu polaganja ispita mora biti dostavljena kandidatu najmanje 15 dana prije dana određenog za polaganje ispita, a objavljuje se na mrežnim stranicama Zavoda.
(4) Održavanje ispita organizira Zavod.
Članak 9.
(1) Kandidat može iz opravdanih razloga u pisanom obliku odgoditi polaganje ispita, a o tome je dužan obavijestiti Zavod najkasnije do dana određenog za polaganje ispita.
(2) Ako kandidat tijekom polaganja ispita odustane od polaganja, smatrat će se da ispit nije položio.
(3) O odgađanju odnosno odustanku od polaganja ispita službenik je dužan obavijestiti ovlašteno tijelo koje ga je uputilo na polaganje ispita.
Članak 10.
(1) Nakon polaganja odnosno pristupanja ispitu kandidat koji nije položio ispit ima pravo ponovo pristupiti ispitu (popravni ispit).
(2) Nakon polaganja odnosno pristupanja ispitu kandidat koji ne položi ispit iz jednog ili dva predmeta, ima pravo pristupiti na popravni ispit iz tih predmeta.
(3) Kandidat iz stavka 1. i stavka 2. ovoga članka ima pravo ponovo pristupiti ispitu odnosno popravnom ispitu u roku od 30 dana od dana polaganja ispita.
(4) Odredbe ovog Pravilnika o obavijesti o mjestu i danu polaganja ispita te o odgađanju i odustanku od polaganja ispita odgovarajuće se primjenjuju na postupak i način polaganja popravnog ispita.
Članak 11.
(1) Uspjeh na ispitu ocjenjuje se prema rezultatu koji je kandidat pokazao na ispitu ocjenom »položio« ili »nije položio«.
(2) Kandidat je položio ispit ukoliko je na ispitu ostvario rezultat bolji od 60% iz svakog predmeta predviđenog Programom ispita.
(3) Rezultat ispita priopćuje se kandidatu odmah.
Članak 12.
(1) Za vrijeme ispita tajnik Povjerenstva vodi zapisnik posebno za svakog kandidata.
(2) U zapisnik se upisuju osobni podaci kandidata, sastav Povjerenstva, pitanja koja su kandidatu postavljena te ocjena.
(3) Zapisnik potpisuju predsjednik i članovi Povjerenstva koji su kandidata ispitivali, tajnik Povjerenstva i kandidat.
Članak 13.
(1) Troškove polaganja ispita snosi ovlašteno tijelo koje upućuje djelatnika na polaganje ispita.
(2) Kandidatu koji je prijavio ispit i odgodio njegovo polaganje, uplaćeni iznos troškova polaganja priznaje se za naknadno polaganje ispita.
(3) Troškove polaganja ispita i troškove izobrazbe za polaganje ispita utvrđuje rješenjem ravnatelj Zavoda.
IV. UVJERENJE
Članak 14.
(1) Kandidatu koji je položio ispit Zavod izdaje uvjerenje o položenom ispitu (u daljnjem tekstu: uvjerenje).
(2) Uvjerenje važi 5 (pet) godina.
(3) Uvjerenje potpisuje predsjednik Povjerenstva.
(4) Primjerak uvjerenja dostavlja se ovlaštenom tijelu koje je djelatnika uputilo na polaganje ispita.
(5) O izdanim uvjerenjima ovlaštenih mjeritelja Zavod vodi upisnik koji mora sadržavati evidencijski broj upisnika, prezime i ime nositelja uvjerenja i stečeno obrazovanje, mjesto i datum rođenja, broj osobne iskaznice i mjesto izdavanja, datum polaganja ispita i područje polaganja ispita, datum važenja uvjerenja, brojčanu oznaku, mjesto i datum izdavanja uvjerenja, ovlašteno tijelo, potpis predsjednika Povjerenstva i potpis ravnatelja Zavoda.
(6) Obrazac uvjerenja tiskan je uz ovaj Pravilnik i njegov je sastavni dio (Prilog 2).
Članak 15.
(1) Ovlašteni mjeritelj dužan je redovito dopunjavati i usavršavati znanje.
(2) Program dopunjavanja i usavršavanja znanja ovlaštenog mjeritelja utvrđuje ravnatelj Zavoda, a objavljuje se na mrežnim stranicama Zavoda.
V. PROGRAM ISPITA I PROGRAM IZOBRAZBE ZA POLAGANJE ISPITA
Članak 16.
(1) Program ispita sastoji se od općeg i posebnog dijela.
(2) Opći dio ispita obuhvaća provjeru poznavanja zakonodavnog okvira upravnog područja mjeriteljstva i jednak je za sve kandidate.
(3) Posebni dio ispita obuhvaća provjeru poznavanja propisa iz područja zakonskog mjeriteljstva koji se odnose na određena zakonita mjerila za koja je ovlaštenom tijelu u kojem je kandidat zaposlen,