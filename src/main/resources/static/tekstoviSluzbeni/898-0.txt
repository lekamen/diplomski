44 22.04.2015 Odluka Ustavnog suda Republike Hrvatske broj: U-III-1451/2015 od 9. travnja 2015.
USTAVNI SUD REPUBLIKE HRVATSKE
899
Ustavni sud Republike Hrvatske, u sastavu Jasna Omejec, predsjednica te suci Mato Arlović, Marko Babić, Snježana Bagić, Mario Jelušić, Davor Krapac, Ivan Matija, Antun Palarić, Duška Šarin i Miroslav Šeparović, u postupku koji je ustavnom tužbom pokrenuo Milan Bandić iz Zagreba, kojeg zastupaju Marijan Hanžeković, odvjetnik u Odvjetničkom društvu Hanžeković & partneri u Zagrebu i Krešimir Krsnik, odvjetnik u odvjetničkom društvu Krsnik & partneri u Zagrebu, na sjednici održanoj 9. travnja 2015. donio je
ODLUKU
I. Ustavna tužba se usvaja.
II. Ukidaju se:
– rješenje Županijskog suda u Zagrebu broj: Kv-Us-19/15-2 Kir-Us-154/15 od 18. ožujka 2015.,
– rješenje suca istrage Županijskog suda u Zagrebu broj: Kir-Us-154/15 od 10. ožujka 2015.,
– rješenje Županijskog suda u Zagrebu broj: Kv-Us-12/15-3 Kir-Us-91/15 od 9. ožujka 2015.
III. Ova odluka objavit će se u »Narodnim novinama«.
Obrazloženje
I. POSTUPAK PRED USTAVNIM SUDOM
1. Milan Bandić iz Zagreba (u daljnjem tekstu: podnositelj) podnio je 26. i 31. ožujka 2015. dvije ustavne tužbe: po punomoćniku Marijanu Hanžekoviću, odvjetniku u Odvjetničkom društvu Hanžeković & partneri u Zagrebu i Krešimiru Krsniku, odvjetniku u Odvjetničkom društvu Krsnik & partneri u Zagrebu. Ustavne tužbe su dopuštene i pravodobne.
Ustavne tužbe oba podnositeljeva punomoćnika Ustavni sud smatra jednom ustavnom tužbom podnositelja. U IV. dijelu obrazloženja ove odluke prigovori podnositelja prikazani su onako kako su navedeni u jednoj odnosno drugoj ustavnoj tužbi isključivo radi njihove preglednosti.
1.1. Te su ustavne tužbe podnesene protiv rješenja vijeća Županijskog suda u Zagrebu broj: Kv-Us-19/15-2 Kir-Us-154/15 od 18. ožujka 2015. (u daljnjem tekstu: drugostupanjsko rješenje), kojim su odbijene žalbe podnositelja (u statusu osumnjičenika) protiv rješenja suca istrage Županijskog suda u Zagrebu broj: Kir-Us-154/15 od 10. ožujka 2015. (u daljnjem tekstu: rješenje suca istrage ili prvostupanjsko rješenje).
1.2. U točki I. izreke prvostupanjskog rješenja podnositelju je na temelju članka 127. stavka 1. Zakona o kaznenom postupku (»Narodne novine« broj 152/08., 76/09., 80/11., 121/11. – pročišćeni tekst, 91/12., 143/12., 56/13. i 145/13.; u daljnjem tekstu: ZKP) određen istražni zatvor u trajanju od mjesec dana (najdulje do 10. travnja 2015.) iz razloga propisanih člankom 123. stavkom 1. točkama 2. i 3. ZKP-a.
U točki II. izreke prvostupanjskog rješenja sudac istrage je na temelju članka 104. stavka 2. ZKP-a odredio naplatu »iznosa jamstva od 15.000.000,00 kn, koje je određeno rješenjem ovog suda od 13. studenog 2014. godine, u korist državnog proračuna RH«.
U točki III. prvostupanjskog rješenja sudac istrage je na temelju članka 98. stavka 6. ZKP-a ukinuo mjere opreza »iz članka 98. stavak 2. točka 5. i 6. i stavka 3. ZKP određene prema I okrivljenom Milanu Bandiću rješenjem ovog suda od 13. studenog 2014. godine«.
2. Podnositelj u ustavnoj tužbi navodi da su mu osporenim rješenjima povrijeđena ljudska prava i temeljne slobode zajamčene člancima 16. stavkom 2., 22., 25., 29. stavcima 1., 2. alinejom 2. i stavkom 5. i 48. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) te člancima 3. i 5. stavkom 2. Ustava, kao i člancima 5. i 6. Konvencije za zaštitu ljudskih prava i temeljnih sloboda (»Narodne novine – Međunarodni ugovori« broj 18/97., 6/99. – pročišćeni tekst, 8/99. – ispr., 14/02. i 1/06.; u daljnjem tekstu: Konvencija).
II. ČINJENICE I OKOLNOSTI SLUČAJA
1) Pokretanje istrage
3. 20. listopada 2014. Državno odvjetništvo Republike Hrvatske, Ured za suzbijanje korupcije i organiziranog kriminaliteta (u daljnjem tekstu: USKOK) donijelo je rješenje broj: K-US-165/14, K-PO-US-8/14, IS-US-52/14, kojim je odredilo provođenje istrage protiv više okrivljenika. Podnositelj je u tom postupku bio I. okrivljenik u odnosu na