 razloga koji su izravno povezani s njezinom financijskom situacijom i koji imaju učinak suspendiranja prava deponenata na ostvarivanje potraživanja prema kreditnoj instituciji. Nadležni sud rješenje o otvaranju stečajnog postupka nad kreditnom institucijom dostavlja Agenciji.
8. »Depozit« je svaki potražni saldo koji proizlazi iz sredstava preostalih na računu ili privremenih situacija proizašlih iz uobičajenih bankovnih transakcija koje kreditna institucija mora isplatiti prema primjenjivim zakonskim i ugovornim uvjetima, uključujući oročeni depozit i štedni depozit, ali isključujući potražni saldo ako je ispunjen jedan od sljedećih uvjeta:
a) postojanje depozita se može dokazati jedino financijskim instrumentom kako je određeno zakonom kojim se uređuje tržište kapitala, osim ako se radi o štednom proizvodu koji se evidentira pomoću potvrde o depozitu koja je izdana imenovanoj osobi i koji postoji 2. srpnja 2014.
b) glavnica depozita ne može se isplatiti po nominalnoj vrijednosti ili
c) glavnica depozita naplativa je samo po nominalnoj vrijednosti prema posebnom jamstvu ili sporazumu koji pruža kreditna institucija ili treća strana.
9. »Prihvatljiv, odnosno podložni depozit« (u daljnjem tekstu: prihvatljiv depozit) je svaki depozit u kreditnoj instituciji koji je uključen u sustav osiguranja depozita, a koji nije isključen od zaštite temeljem članka 5. stavaka 3. i 5. ovoga Zakona.
10. »Osigurani depozit« je dio prihvatljivog depozita koji ne prelazi razinu pokrića utvrđenu u članku 7. ovoga Zakona.
11. »Deponent« je imatelj depozita ili u slučaju zajedničkog računa, svaki od imatelja depozita.
12. »Zajednički račun« je račun otvoren na ime dvije ili više osoba imatelja računa, ili preko kojeg dvije ili više osoba imaju prava koja se ostvaruju putem potpisa jedne ili više tih osoba.
13. »Nedostupan depozit« je depozit koji je dospio i koji treba biti isplaćen, ali koji kreditna institucija nije isplatila prema zakonskim ili ugovornim uvjetima koji su primjenjivi u tom slučaju.
14. »Raspoloživa financijska sredstva« je gotovina, depoziti i niskorizična imovina koja se može unovčiti u roku iz članka 28. ovoga Zakona te obveze plaćanja do granice utvrđene u članku 13. stavku 2. ovoga Zakona.
15. »Obveze plaćanja« su obveze plaćanja kreditne institucije prema sustavu osiguranja depozita koje su potpuno kolateralizirane pod uvjetom da kolateral:
a) se sastoji od niskorizične imovine
b) nije opterećen pravima bilo koje treće strane i da sustav osiguranja depozita njime može raspolagati.
16. »Niskorizična imovina« su stavke koje ulaze u prvu ili drugu kategoriju koja je navedena u tablici 1. iz članka 336. Uredbe (EU) br. 575/2013 ili bilo koja imovina koju nadležno ili imenovano tijelo smatra približno jednako sigurnom i likvidnom.
17. »Matična država članica« je matična država članica kako je definirana u članku 4. stavku 1. točki 43. Uredbe (EU) br. 575/2013.
18. »Država članica domaćin« je država članica domaćin kako je definirana u članku 4. stavku 1. točki 44. Uredbe (EU) br. 575/2013.
19. »Država članica« je država članica Europske unije i država potpisnica Ugovora o Europskom gospodarskom prostoru (SL, L 1, 3. 1. 1994.).
20. »Treća zemlja« je strana država koja nije država članica.
21. »Financijska institucija« je financijska institucija kako je uređeno člankom 4. stavkom 1. točkom 26. Uredbe (EU) br. 575/2013.
II. POSEBNI DIO
Ciljevi sustava osiguranja depozita
Članak 4.
Osnovni ciljevi sustava osiguranja depozita su:
1. zaštita deponenata od gubitka depozita u slučaju nastupa osiguranog slučaja
2. očuvanje povjerenja deponenata
3. doprinos stabilnosti cijelog financijskog sustava.
Prihvatljivost depozita i pravo na obeštećenje
Članak 5.
(1) Prihvatljivim depozitima obuhvaćenim ovim Zakonom smatraju se svi depoziti koje u kreditnoj instituciji imaju deponenti, osim depozita isključenih temeljem stavaka 3. i 5. ovoga članka.
(2) Kada nastupi osigurani slučaj deponenti kreditne institucije koji su imatelji prihvatljivih