34 18.04.2016 Rješenje o privremenoj mjeri Agencije za zaštitu tržišnog natjecanja, klasa: UP/I 34-03/2015-01/045, urbroj: 580-10/76-2016-009 od 4. travnja 2016.
AGENCIJA ZA ZAŠTITU TRŽIŠNOG NATJECANJA
963
Agencija za zaštitu tržišnog natjecanja na temelju članka 30., članka 31., članka 51., članka 58. stavka 1. točke 10., u svezi s člancima 13. i 39. Zakona o zaštiti tržišnog natjecanja (»Narodne novine«, broj 79/09 i 80/13), u upravnom postupku utvrđivanja sprječavanja, ograničavanja ili narušavanja tržišnog natjecanja zlouporabom vladajućeg položaja protiv poduzetnika Flora VTC d.o.o., sa sjedištem u Virovitici, Vukovarska ulica 5, zastupanog po Željku Iharošu, direktoru, po službenoj dužnosti, na temelju odluke Vijeća za zaštitu tržišnog natjecanja u sastavu: Mladen Cerovac, mag. iur., predsjednik Vijeća, Vesna Patrlj, dipl. iur., zamjenica predsjednika Vijeća, Denis Matić, dipl. iur., i mr. sc. Tatjana Peroković, članovi Vijeća, sa sjednice 11/2016., održane 4. travnja 2016., donosi
RJEŠENJE
O PRIVREMENOJ MJERI
1. Nalaže se poduzetniku Flora VTC d.o.o., sa sjedištem u Virovitici, Vukovarska ulica 5, da Cjenik pogrebnih usluga – Grad Virovitica od 23. studenoga 2015. privremeno stavi izvan snage u dijelu kojim se odobrava popust od 10% na cijenu usluga ukopa ako se u trgovini pogrebne opreme tog poduzetnika kupi oprema za ukop.
Rok izvršenja: bez odgode, a najkasnije u roku od 15 (petnaest) dana od dana dostave ovoga rješenja.
2. Nalaže se poduzetniku Flora VTC d.o.o., sa sjedištem u Virovitici, Vukovarska ulica 5, da prestane reklamirati popust od 10% na cijenu usluga ukopa ako se u trgovini pogrebne opreme tog poduzetnika kupi oprema za ukop, što podrazumijeva privremenu zabranu postavljanja, dijeljenja ili ostavljanja na vidljivim mjestima reklame takvog sadržaja odnosno uklanjanje s vidljivih mjesta svih postojećih plakata, letaka, podsjetnica i sl. koji sadrže takvu promociju.
Rok izvršenja: bez odgode, a najkasnije u roku od 15 (petnaest) dana od dana dostave ovoga rješenja.
3. Nalaže se poduzetniku Flora VTC d.o.o., sa sjedištem u Virovitici, Vukovarska ulica 5, da dokaz o ispunjenju naloga iz točke I. ovog rješenja dostavi Agenciji bez odgode, a najkasnije u roku od 5 (pet) dana po isteku roka iz točke I. ovog rješenja.
4. Privremena mjera iz točke I. i II. izreke ovoga rješenja određuje se na rok od 6 (šest) mjeseci od dana dostave ovog rješenja.
5. Ovo rješenje bit će objavljeno u »Narodnim novinama«.
Obrazloženje
I. Agencija za zaštitu tržišnog natjecanja (dalje: Agencija) zaprimila je 14. prosinca 2015., sukladno članku 37. Zakona o zaštiti tržišnog natjecanja (»Narodne novine«, broj 79/09 i 80/13; dalje: ZZTN), inicijativu poduzetnika koji je zatražio zaštitu identiteta (dalje: podnositelj inicijative), a kojemu zahtjevu je Agencija udovoljila, sukladno stavku 5. istog članka ZZTN-a, za pokretanje postupka utvrđivanja narušavanja tržišnog natjecanja protiv poduzetnika Flora VTC d.o.o., sa sjedištem u Virovitici, Vukovarska ulica 5, zastupanog po Željku Iharošu, direktoru (dalje: Flora).
Kako bi utvrdila postoje li u konkretnom slučaju uvjeti za pokretanje postupka po predmetnoj inicijativi, sukladno odredbi članka 39. ZZTN-a, a vezano uz članke 12. i 13. ZZTN-a, Agencija je na temelju odredbe članka 32. točke 1. a) i b) ZZTN-a dopisima od 8. siječnja 2016. i 8. veljače 2016. zatražila dopunu inicijative od podnositelja inicijative te očitovanje i relevantnu dokumentaciju od Flore, što je i zaprimila.
Činjenice koje je Agencija utvrdila tijekom navedenog prethodnog ispitivanja stanja na tržištu ukazuju na postojanje indicija da je Flora donošenjem Cjenika pogrebnih usluga – Grad Virovitica od 23. studenoga 2015., u dijelu kojim se odobrava popust od 10% na cijenu usluga ukopa ako se u trgovini pogrebne opreme tog poduzetnika kupi oprema za ukop, zlouporabila vladajući položaj na mjerodavnom tržištu pružanja usluga ukopa na grobljima na području grada Virovitice, s posljedicom narušavanja tržišnog natjecanja na 