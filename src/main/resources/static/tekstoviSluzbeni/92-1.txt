 važećim zakonskim normama (s obzirom da se citirana norma odnosi isključivo na postupke pokrenute na temelju prijedloga za izvršenje po Zakonu o izvršnom postupku te imajući u vidu da je protekom vremena došlo do brojnih promjena Ovršnog zakona, promjena valuta, i sl.) kako bi nadležni sud na temelju tako usklađenog prijedloga mogao nastaviti postupak ili se radi tek o podnesku kojim se zahtijeva nastavak postupka. Dakle, članak 369. stavak 2. Ovršnog zakona ostavlja dvojbenim koju procesnu radnju ovrhovoditelj treba poduzeti«. Takvo zakonsko uređenje smatra suprotnim pravnoj sigurnosti i predvidljivosti propisa jer »građani ne mogu prilagoditi svoje postupanje toj zakonskoj normi te predvidjeti posljedice svog postupanja«.
4.2. Predlagatelj Stjepan Žugaj tome dodaje da »obustavom postupka zbog nedostavljanja 'PRIJEDLOGA' za nastavak ovršnih postupaka i postupaka izvršenja građani, kao vjerovnici u ovršnom postupku, ostaju bez mogućnosti naplate svojih tražbina. Naime, obustavom postupka, prestaje postupak ovrhe, kojemu je jedini cilj upravo naplata tražbina utvrđenih pravomoćnim i ovršnim sudskim odlukama. Uskratom jedinog pravnog puta kojim mogu ostvariti svoje tražbine, odnosno svoja prava, građani gube i pravo pristupa sudu«.
Stoga predlažu pokretanje postupka i ukidanje članka 369. stavka 2. OvrZ-a/12.
IV. OČITOVANJE MINISTARSTVA PRAVOSUĐA
5. U očitovanju Ministarstva pravosuđa od 20. listopada 2014. navedeno je sljedeće obrazloženje:
»U članku 369. stavku 2. korišteni su jasni normativno-pravni standardi. Navedena odredba OZ-a 2012. suštinski se razlikuje od odredbe članka 338. stavka 1. ranijeg Ovršnog zakona (Narodne novine, broj 139/10, 125/11, 150/11, 154/11 i 12/12), koja je stupila na snagu 18. prosinca 2010. i koju je Ustavni sud Republike Hrvatske stavio izvan snage Odlukom posl. br. U-I/1988/2011. od 19. lipnja 2012. Naime, za razliku od spomenute odredbe članka 338. stavka 1., koja je sadržavala pravno neodređen i nepoznat pojam 'osnovani prijedlog', u osporenoj odredbi članka 369. stavka 2. OZ-a 2012. nedvojbeno je određeno da se radi o prijedlogu kojim će ovrhovoditelj predložiti nastavak postupka i time je zakonska pretpostavka (neispunjenje koje ima za posljedicu obustavu postupka) jasno i određeno propisana tako da adresati pravne norme mogu prilagoditi svoje postupanje toj zakonskoj normi i što će uslijediti ako to propuste.
Premda niti jedna odredba OZ-a 2012. ne definira pojam niti značenje 'prijedloga na temelju kojeg se postupak može nastaviti', valja naglasiti da Zakon o parničnom postupku (Narodne novine, broj 53/91, 91/92, 58/93, 112/99, 88/01, 117/03, 88/05, 02/07, 84/08, 123/08, 57/11, 148/11 i 25/13 – u daljnjem tekstu: ZPP), a koji se u ovršnom postupku supsidijarno primjenjuje sukladno odredbi članka 21. stavka 1. OZ-a 2012., propisuje opća pravila o sadržaju podnesaka. Odredbom članka 106. stavka 2. ZPP-a propisano je da podnesci moraju biti razumljivi i moraju sadržavati sve ono što je potrebno da bi se u vezi s njima moglo postupiti. Podnesci osobito trebaju sadržavati: oznaku suda, ime, prebivalište, odnosno boravište stranaka, njihovih zakonskih zastupnika i punomoćnika, ako ih imaju, osobni identifikacijski broj stranke koja podnosi podnesak, predmet spora, sadržaj izjave i potpis podnositelja. Ako izjava sadrži kakav zahtjev, stranka treba da u podnesku navede činjenice na kojima temelji zahtjev i dokaze kad je to potrebno (članak 106. stavak 4. ZPP-a). Sukladno iznesenom, 'prijedlog na temelju kojeg se postupak može nastaviti' sastavljen u skladu s prethodno citiranom odredbom ZPP-a, nedvojbeno bi sadržavao sve elemente koji bi ga činili podobnim da se, upravno na temelju takvoga podneska, postupak može nastaviti.
(...)
S obzirom na to da je odredbom članka 369. stavka 1. OZ-a 2012. propisano da će se postupci u tijeku dovršiti po odredbama zakona koji su važili do stupanja na snagu tog Zakona, razvidno je da se, sukladno odredbi stavka 2. navedenog članka, postupci pokrenuti prije