Republike Hrvatske« trajalo je od 5. kolovoza 1990. do 30. lipnja 1996.;
– prema članku 1. Zakona o odgovornosti Republike Hrvatske za štetu uzrokovanu od pripadnika Hrvatskih oružanih i redarstvenih snaga tijekom Domovinskog rata (»Narodne novine« broj 117/03.), zakonodavac je priznao »odgovornost Republike Hrvatske za štetu koju su tijekom Domovinskog rata od 17. kolovoza 1990. do 30. lipnja 1996. uzrokovali pripadnici hrvatskih oružanih i redarstvenih snaga u vojnoj ili redarstvenoj službi ili u svezi s tom službom«;
– prema članku 1. Zakona o pravima žrtava seksualnog nasilja za vrijeme oružane agresije na Republiku Hrvatsku u Domovinskom ratu (»Narodne novine« broj 64/15.) »razdoblje oružane agresije na Republiku Hrvatsku (Domovinski rat)« trajalo je od 5. kolovoza 1990. do 30. lipnja 1996.
86. Za razliku od različitih datuma (i terminoloških razlika) koji su u zakonodavstvu propisani za označavanje razdoblja Domovinskog rata te ratnog stanja i neposredne ugroženosti neovisnosti i teritorijalne cjelovitosti države, nesporno je da je mirna reintegracija okupiranih područja istočne Slavonije, Baranje i zapadnog Srijema u ustavnopravni poredak Republike Hrvatske započela potpisivanjem Temeljnog sporazuma o području istočne Slavonije, Baranje i zapadnog Srijema (tzv. Erdutskog sporazuma) 12. studenoga 1995., a trajala je od 15. siječnja 1996. do 15. siječnja 1998.
87. S obzirom na takvo stanje stvari, a polazeći od svrhe novog stavka 4. članka 31. Ustava, koji je u ustavni tekst unesen člankom 5. Promjene Ustava/2010, Ustavni sud utvrđuje:
– »vrijeme Domovinskog rata i mirne reintegracije, ratnog stanja i neposredne ugroženosti neovisnosti i teritorijalne cjelovitosti države« u smislu novog stavka 4. članka 31. Ustava ima se računati prema najranijem datumu koji se u hrvatskom zakonodavstvu spominje kao datum početka »obrane suvereniteta Republike Hrvatske« – 30. svibnja 1990., a to »vrijeme« traje do 15. siječnja 1998., datuma završetka mirne reintegracije okupiranih područja istočne Slavonije, Baranje i zapadnog Srijema u ustavnopravni poredak Republike Hrvatske. Riječ je, dakle, o ukupnom razdoblju u trajanju od sedam (7) godina, sedam (7) mjeseci i sedamnaest (17) dana.
3) Značenje izraza »kaznena djela ratnog profiterstva i kaznena djela iz procesa pretvorbe i privatizacije« u smislu članka 31. stavka 4. Ustava
88. Kaznena djela ratnog profiterstva i kaznena djela iz procesa pretvorbe i privatizacije (RPiPP-djela/31-4 – za značenje kratice v. točku 14.1.1.) uvedena su 16. lipnja 2010. u kaznenopravni poredak Republike Hrvatske, stupanjem na snagu članka 5. Promjene Ustava/2010 (novog stavka 4. članka 31. Ustava), s ciljem da obuhvate inkriminirana ponašanja u proteklom ratnom razdoblju, to jest od 30. svibnja 1990. do 15. siječnja 1998.
89. U novom stavku 4. članka 31. Ustava nije određeno koja se djela smatraju RPiPP-djelima/31-4. Ustavotvorac u tom pitanju upućuje na ona kaznena djela koja su kao takva »propisana zakonom«. Taj je zakon ZoNKD-RPiPP, pri čemu je nakon stupanja na snagu članka 5. Promjene Ustava/10 istodobno dopunjen i KZ/97.
3.1. ZoD KZ-a/97-11
90. Nakon što je 16. lipnja 2010. stupila na snagu Promjena Ustava/2010, a 22. listopada 2010. i Ustavni zakon za provedbu Ustava Republike Hrvatske (»Narodne novine broj 121/10.), Vlada je u parlamentarnu proceduru uputila prijedlog dopune KZ-a/97.
91. U Prijedlogu zakona o dopuni Kaznenog zakona, s Konačnim prijedlogom zakona – hitni postupak, prvo i drugo čitanje, P.Z. br. 809, koji je Vlada uputila predsjedniku Hrvatskog sabora aktom klase: 740-02/11-01/03, ur. broja: 5030106-11-1 od 28. travnja 2011. (u daljnjem tekstu: P.Z. br. 809/11), obrazložena je potreba izmjene KZ-a/97 nakon stupanja na snagu članka 5. Promjene Ustava/2010 (novog stavka 4. članka 31. Ustava) ovako:
»Ustavnim zakonom za provedbu Ustava Republike Hrvatske (»Narodne novine«, broj 121/2010 – u daljnjem tekstu: Ustavni zakon) u članku 7. propisano je da će se zakoni kojima se omogućuje