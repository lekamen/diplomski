 polazeći od ovakvog uvjerenja Klub zastupnika je predložio Hrvatskom saboru usvajanje predloženog članka 14. ZID ZIZHS-a i mjere koja je u njemu sadržana, bez formalističkog i simplificiranog poimanja ustavne vrednote stvarne jednakosti spolova koje građanke i građane jednostavno svodi na pripadnicu ili pripadnika neke društvene skupine i ništa više od toga. Prvenstveni je cilj osporene odredbe članka 14. ZID ZIZHS-a uklanjanje namjernih ili nesvjesnih, ali svakako postojećih, prepreka sudjelovanju žena u procesu političkog odlučivanja od samih početnih faza tog procesa, dakle, izbora. Predmetna je mjera usredotočena na konkretne okolnosti u kojima se odvija političko odlučivanje i cilja pridonijeti stvaranju okruženja u kojem će žene i muškarci moći jednako svrhovito i učinkovito iskazivati svoje osobne stavove i utjecati na formiranje političkih odluka. Klub zastupnika drži da je utvrđivanje cilja osporavane mjere od ključne važnosti za ocjenu njene ustavnosti, jer pokazuje da Klub zastupnika kao predlagatelj zakona polazi od duboko različitog poimanja temeljne ustavne vrednote ravnopravnosti spolova iz čl. 3. Ustava od onog kojeg zastupa podnositelj i stoga što cilj te mjere određuje mjerilo prema kojem se procjenjuje njena sposobnost i nužnost za ostvarenje cilja. Utvrđivanje cilja mjere je stoga nužno za provođenje testa razmjernosti koji proizlazi iz članka 16. Ustava. (...) U svjetlu navedenog, Klub zastupnika želi još jednom jasno ukazati da mjera rodnog uravnoteživanja izbornih lista služi promicanju stvarne ravnopravnosti žena i muškaraca u hrvatskom društvu, koja je ravnopravnost ugrađena u same temelje hrvatskog ustavnog poretka putem članka 3. Ustava. Članak 3., u zajedništvu s člankom 14. stavkom 1. Ustava pred tijela državne, a naročito zakonodavne vlasti, stavlja obvezu da poduzmu sve što im je primjereno na raspolaganju kako bi uklonili sve barijere, namjerne ili ne, potpunoj i stvarno ravnopravnoj mogućnosti žena i muškaraca da sudjeluju u svim aspektima društvenog života. To se s posebnom snagom odnosi na mogućnost sudjelovanja u postupku donošenja odluka u najvišem predstavničkom tijelu Republike Hrvatske, s obzirom da je ta mogućnost usko vezana za ideju građanstva, kao temelja članstva u političkoj zajednici. Neravnopravnost osoba koje pripadaju određenoj društvenoj skupini u postupcima političkog odlučivanja, posebno ako je ta neravnopravnost sustavna i stalna, najuvjerljiviji je odraz činjenice da je društvena skupina dovedena u status ‘građana/ki drugog reda’. (...) Klub zastupnika (i sam tijelo jedne političke stranke) vrlo je svjestan činjenice da konkretna mjera predstavlja ograničenje diskrecije političkih stranaka prilikom sastavljanja lista. No, treba vrlo jasno ukazati da je jednakost spolova temeljna vrednota ustavnog poretka Republike Hrvatske proklamirana člankom 3. Ustava. Isključenje ili otežano sudjelovanje određene društvene skupine u postupcima političkog odlučivanja je najočigledniji signal da ta skupina u konkretnom društvu uživa neravnopravan status. U tom smislu diskrecija političkih stranaka pri uređivanju izbornih lista, koja uključuje prepreke potpunoj i stvarnoj jednakosti prilika za žene da na jednako čvrstim temeljima sudjeluju u demokratskom izbornom natjecanju za zastupnička mjesta, ne ulazi u opseg temeljne slobode političkog djelovanja zajamčene Ustavom na koju se poziva podnositelj. Upravo suprotno, Ustav zabranjuje bilo kakvo nepovoljno postupanje uvjetovano spolnom pripadnošću osobe bilo ono namjerno ili nesvjesno, izravno ili neizravno odnosno vidljivo ili prekriveno, a posebno kada se takvim postupanjem određena društvena skupina sustavno dovodi li održava u podređenom položaju.«
105. U očitovanja se daje i prikaz zakonodavnog uređenja ravnopravnosti spolova u javnom životu Hrvatske i problema u njegovoj primjeni, počevši od 2003. godine:
»Pitanje ravnopravnosti spolova, odnosno, ravnomjerne zastupljenosti spolova nije novo u političkom životu Republike Hrvatske. Još 