107 07.10.2015 Presuda Visokog upravnog suda Republike Hrvatske broj: UsII-35/13-17 od 8. srpnja 2015.
VISOKI UPRAVNI SUD REPUBLIKE HRVATSKE
2099
PRESUDA
Visoki upravni sud Republike Hrvatske u vijeću sastavljenom od sudaca toga suda Borisa Markovića, predsjednika vijeća, Sanje Štefan i Blanše Turić, članica vijeća, te više sudske savjetnice Jadranke Jelić zapisničarke, u upravnom sporu tužitelja Hrvatski Telekom d.d., Savska cesta 32, Zagreb, kojeg zastupaju, svaki pojedinačno, odvjetnici Krešimir Galeković i Damir Linta, sa zajedničkim uredom u Ulici Frane Kurelca 1, Zagreb, protiv tuženika Hrvatske agencije za poštu i elektroničke komunikacije, sada Hrvatske regulatorne agencije za mrežne djelatnosti, Zagreb, Roberta Frangeša Mihanovića 9, kojeg zastupa dr. sc. Dražen Lučić, predsjednik vijeća, uz sudjelovanje H1 Telekoma d.d. iz Splita, Put Tršćenice 10, u svojstvu zainteresirane osobe, kojeg zastupa Lidija Antonić, dipl. iur., radi rješavanja spora između operatora, u nejavnoj sjednici vijeća održanoj 8. srpnja 2015.
presudio je
I. Odbija se tužbeni zahtjev za poništenje rješenja Hrvatske agencije za poštu i elektroničke komunikacije, Zagreb (sada Hrvatska regulatorna agencija za mrežne djelatnosti), klasa: UP/I-344-08/13-03/01, urbroj: 376-04/DM-13-52 (DM) od 8. svibnja 2013.
II. Ova će se presuda objaviti u »Narodnim novinama«.
Obrazloženje
Osporenim rješenjem tuženika pod točkom I. izreke utvrđeno je da H1 Telekom d.d. ima pravo na naknadu:
a) za kašnjenje u otklanjanju kvarova/smetnji za uslugu veleprodajnog širokopojasnog pristupa u visini cjelokupnog iznosa veleprodajne naknade, za sve korisnike navedene u specifikaciji H1 Telekoma d.d. od 14. ožujka 2013., počevši od isteka roka od 48 sati od dana prijave globalnog kvara podnesene 18. svibnja 2012., pa do dana otklona kvara sukladno dinamici navedenoj u očitovanju Hrvatskog Telekoma d.d. od 10. travnja 2013., pri čemu se cjelokupni iznos veleprodajne naknade računa u visini mjesečne naknade za veleprodajni širokopojasni pristup i mjesečne naknade za pripadajući dodatni virtualni kanal za IPTV uslugu; za korisnike za koje je usluga realizirana nakon 18. svibnja 2012., naknada za kašnjenje započinje po proteku 48 sati od datuma realizacije usluge prema gore navedenoj specifikaciji;
b) za naknadna odbijanja prethodno prihvaćenih zahtjeva za uslugu izdvojenog pristupa lokalnoj petlji, prema popisu korisnika iz specifikacije Hrvatskog Telekoma d.d. od 10. travnja 2013., uzimajući u obzir naknadu propisanu člankom 15.5. Standardne ponude Hrvatskog Telekoma d.d. za uslugu izdvojenog pristupa lokalnoj petlji, po svakom pojedinom naknadno odbijenom zahtjevu;
c) za zakašnjenje u otklanjanju kvarova za uslugu izdvojenog pristupa lokalnoj petlji prema popisu korisnika i razdoblju iz specifikacije Hrvatskog Telekoma d.d. od 10. travnja 2013., uzimajući u obzir naknadu za zakašnjenje u otklanjanju kvarova iz članka 15.3. Standardne ponude Hrvatskog Telekoma d.d. za uslugu izdvojenog pristupa lokalnoj petlji;
d) za zakašnjenje u realizaciji usluge najma korisničke linije prema popisu korisnika i razdoblju iz specifikacije Hrvatskog Telekoma d.d. od 10. travnja 2013., počevši od dana primitka obavijesti H1 Telekoma kojom prihvaća ponudu Hrvatskog Telekoma d.d. za svakog pojedinog korisnika, te uzimajući u obzir naknade za zakašnjenje iz članka 5. Standardne ponude Hrvatskog Telekoma d.d. za uslugu najma korisničke linije.
Točkom II. izreke navedenog rješenja naloženo je da je prilikom obračunavanja naknada iz a), c) i d) točke I. ovog rješenja, u izračun je potrebno uračunati kalendarske dane.
Točkom III. izreke rješenja određeno je da je prilikom obračunavanja naknada iz članka a) i c) točke I. ovog rješenja potrebno obračunati naknadu u visini iznosa jedne mjesečne naknade po danu za korištenje veleprodajne usluge za kašnjenje unutar 48 sati od isteka maksimalno predviđenog vremena za otklanjanja kvara, a za kašnjenje duže od 48 sati, potrebno je obračunati prethodno navedenu