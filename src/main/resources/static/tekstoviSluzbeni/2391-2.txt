 obrazloženju osporenog rješenja i predlaže Sudu da odbije tužitelja s njegovim zahtjevom.
Zainteresirana osoba u predmetnom upravnom sporu, H1 Telekom d.d. dostavila je ovom Sudu odgovor na tužbu u kojem detaljno obrazlaže iz kojih razloga smatra neosnovanim osnove na kojima tužitelj temelji tužbu u ovom upravnom sporu, predlažući da Sud tužbu odbije kao neosnovanu.
Tužbeni zahtjev nije osnovan.
Sud je spor riješio bez održavanja rasprave temeljem odredbe članka 36. stavka 1. točke 4. Zakona o upravnim sporovima (»Narodne novine«, broj 20/10., 143/12. i 152/14.-dalje: ZUS), budući da tužitelj osporava samo primjenu prava, činjenice su nesporne, a navodi da ne traži održavanje rasprave, pod uvjetom da Sud usvoji tužbeni zahtjev te oglasi ništavim, odnosno poništi osporeno rješenje.
Prema shvaćanju ovoga Suda ne može se održavanje rasprave uvjetovati donošenjem odluke u korist jedne stranke, već se rasprava mora održati samo u slučaju ukoliko ju stranka traži izričito i bezuvjetno.
Što se tiče prigovora tužitelja da izreka rješenja nije određena u smislu članka 98. stavka 3. Zakona o općem upravnom postupku, valja istaći da se radi o posebnom upravnom području, koje s obzirom na svoju složenost traži povezivanje s odgovarajućim člancima konkretne standardne ponude tužitelja. Stoga Sud ocjenjuje da je izreka odrediva jer su u njoj postavljeni odgovarajući parametri temeljem kojih se obveza može bez teškoća utvrditi. U odnosu na dio kojim se osporava opravdanost naknada za kašnjenje otklanjanju kvarova i smetnji za uslugu velikoprodajnog širokopojasnog pristupa i uslugu izdvojenog pristupa lokalnoj petlji koji nisu u području odgovornosti tužitelja, te koje tužitelj nije mogao otkloniti zbog nemogućnosti pristupa lokaciji u vlasništvu treće osobe, Sud upućuje na obrazloženje osporenog rješenja kao detaljno i razložno obrazloženo u pogledu izostanka aktivne suradnje tužitelja sa zainteresiranom osobom po tom pitanju, što je osnova za određivanje naknade. S obzirom na sve navedeno Sud ocjenjuje da su u upravnom postupku koji je prethodio donošenju rješenja detaljno utvrđene sve odlučne činjenice, da su stranke imale mogućnost uvida u očitovanje druge stranke, da je održana rasprava u skladu s odredbama ZEK-a i ZUP-a te da je osporeno rješenje valjano i detaljno obrazloženo, te je stoga trebalo temeljem odredbe članka 57. stavka 1. ZUS-a odbiti tužbeni zahtjev tužitelja.
Nadalje, Sud ne nalazi osnovanim niti navod tužbe da izreka osporenog rješenja nije određena, odnosno da u njoj nije naveden točan iznos naknade koji tužitelj mora platiti.
Naime, prema ocjeni ovog Suda, iz sadržaja izreke osporenog rješenja razvidno je da je precizno i u dovoljnoj mjeri određena obveza koju je tužitelj dužan izvršiti sukladno odredbama standardne ponude, dakle, ista je odrediva, pri čemu tuženik nije bio u obvezi navesti konačne brojke potrebne za izračun krajnjih iznosa kako to pogrešno smatra tužitelj.
Glede zahtjeva tužitelja za oglašavanje ništavim osporenog rješenja, valja istaknuti da je isti u cijelosti neosnovan budući da nisu ispunjene zakonske pretpostavke za oglašavanje rješenja ništavim.
Radi navedenog, Sud nije našao osnove osporeno rješenje ocijeniti nezakonitim.
Trebalo je stoga, na temelju odredbe članka 57. stavka 1. Zakona o upravnim sporovima, tužbeni zahtjev odbiti kao neosnovan.
Objava presude temelji se na odredbi članka 14. stavka 8. ZEK-a.
Broj: UsII-93/14-6
Zagreb, 7. listopada 2015.
Predsjednik vijeća mr. sc. Ivica Kujundžić, v. r.
