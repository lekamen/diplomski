 biranja zaposlenja te pravo na dostupnost radnog mjesta i dužnosti pod jednakim uvjetima kao i drugim građanima Republike Hrvatske. Također navodi da mu je uskratom produljenja vozačke dozvole onemogućeno voziti bolesnu majku na liječenje izvan teritorija Republike Hrvatske. Zbog toga smatra da je članak 152.j stavak 1. PZ-a u nesuglasnosti s člancima 3., 5., 14., 18., 22., 32. i 55. Ustava.
Prijedlozi nisu osnovani.
14.2. Predlagatelji u bitnom smatraju da članak 152.j PZ-a ograničava slobodno raspolaganje imovinom i vlasnička prava vlasnika motornog vozila, što je, smatraju, u nesuglasnosti s jamstvom prava vlasništva (članak 48. stavak 1. Ustava).
14.3. Radi ocjene osnovanosti navoda predlagatelja Ustavni sud izvršio je uvid u Konačni prijedlog ZIDPZ-a:157/13-2 (P.Z.E. br. 226 od 13. ožujka 2013., str. 31.), u kojem se u obrazloženju načelnih razloga zbog kojih se, među ostalim, predlažu izmjene i dopune PZ-a navodi:
»U drugu skupinu izmjena i dopuna Zakona ulaze one izmjene kojima će se povećati stupanj naplate izrečenih novčanih kazni odnosno ukupna izvršivost prekršajnih odluka, čime će se ojačati kako generalna tako i specijalna prevencija i povećati društvena disciplina i povjerenje građana u prekršajnopravno sankcioniranje.«
U odnosu na cilj članaka 152.j i 152.k. PZ-a, u Konačnom prijedlogu ZIDPZ-a:157/13-2 (str. 46.) navedeni su sljedeći razlozi:
»Člancima 152.j i 152.k. uvodi se Registar pravomoćno izrečenih a neuplaćenih novčanih kazni i obvezna uskrata izdavanja određenih dozvola i dokumenata osobama registriranim zbog nenaplaćene novčane kazne.
Registar je elektronska baza podataka o osuđenim osobama kojima je pravomoćno izrečena novčana kazna a koji tu kaznu nisu platili u određenom roku.
Cilj propisivanja ovih odredbi je povećanje učinkovitosti naplate novčanih kazni izrečenih počiniteljima prekršaja. U tu svrhu propisana je obligatorna uskrata izdavanja dokumenata i dozvola zbog neuplaćene novčane kazne. Osim toga, ostavljena je mogućnost da se posebnim zakonima propišu i uskrate drugih dokumenata i dozvola kao posljedica neuplaćene novčane kazne.
Registar će voditi Ministarstvo pravosuđa.«
14.4. Vlada je u očitovanju na članke 152.j i 152.k PZ-a navela:
»Naime, za postupanje tijela državne uprave po članku 152.j nije odlučno da li je prekršaj počinjen baš vozilom za koje bi se uskratila registracija ili produljenje valjanosti registracije vozila. Vlasnik vozila, bila to fizička osoba ili pravna osoba npr. rent-a-car agencija ili leasing kuća, nije ograničena u svom pravu vlasništva ili drugim pravima nad vozilom, ako je prekršaj počinio netko drugi, zaposlenik pravne osobe, unajmitelj ili osoba kojoj je vozilo dano na korištenje.«
14.5. Polazeći od opće svrhe prekršajnopravnih sankcija i nastojanja da svi građani poštuju pravni sustav te da nitko ne počini prekršaj, a da počinitelji prekršaja ubuduće izbjegavaju takvo ponašanje, Ustavni sud utvrđuje da je u slučaju članaka 152.j i 152.k PZ-a riječ o mjerama koje otklanjaju uvjete koji omogućavaju ili poticajno djeluju na počinjenje novog prekršaja (v. članak 51. PZ-a). Drugim riječima, osporeni članci 152.j i 152.k PZ-a usmjereni su na ostvarivanje dva, međusobno povezana, legitimna cilja: prvi, preventivno djelovanje na počinitelje radi sprječavanja činjenja novih prekršaja i drugi, djelotvorno sankcioniranje počinitelja prekršaja, osobito u situacijama kada su se blaže sankcije i/ili druge zaštitne mjere pokazale nedjelotvorne. Stoga se osporenim člancima ne može poreći legitimnost cilja u javnom interesu.
14.6. O faktičnoj (ne)djelotvornosti blažih prekršajnopravnih mjera kod određenih počinitelja prekršaja dostatno govore statistički podaci iz očitovanja Vlade u odnosu na članak 152. PZ-a (v. točku 13.2. obrazloženja ovog rješenja i statističke podatke o naplati prekršajnih novčanih kazni navedene u obrazloženju odluke broj: U-I-4433/2007 i dr.). Iz navedenih podataka, sažeto, proizlazi da je Porezna uprava Ministarstva financija Republike Hrvatske u