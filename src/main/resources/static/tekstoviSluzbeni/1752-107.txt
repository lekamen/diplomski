 neimovinsku korist ... iskoristi svoj položaj ili ovlast, prekorači granice svoje ovlasti ili ne obavi dužnost, kaznit će se novčanom kaznom ili kaznom zatvora do tri godine.
(...)
(4) Ako je kaznenim djelom iz stavka 1. ovoga članka pribavljena znatna imovinska korist, a počinitelj je postupao s ciljem pribavljanja takve koristi, počinitelj će se kazniti kaznom zatvora od jedne do deset godina.«
359.1. U presudi broj: I Kž 407/08-5 od 29. travnja 2009. Vrhovni sud obrazložio je pojam »iskorištavanja položaja službene osobe«, kao ključno zakonsko obilježje kaznenog djela zlouporabe položaja i ovlasti iz članka 337. KZ-a/97 ovako:
»Pojam iskorištavanja položaja službene osobe znači zapravo zabranjeno ponašanje službene osobe u odnosu na skup prava i obveza koja proizlaze iz funkcionalnog statusa radnog odnosa službene osobe. ... Ovdje se ... radi o svjesnom kršenju pravila funkcije službene osobe (prava iz radnog odnosa službene osobe), što predstavlja suštinski sadržaj iskorištavanja položaja službene osobe, kao radnje kaznenog djela iz čl. 337. st. 1. KZ-a, ...«
359.2. Čini se da bi tom određenju odgovarao opis koji je Županijski sud u Zagrebu dao za podnositelja, kada je u osporenoj prvostupanjskoj presudi naglasio (str. 192.):
»Optuženi Ivo Sanader je koristeći autoritet predsjednika Vlade Republike Hrvatske i predsjednika Hrvatske demokratske zajednice, ... poduzeo radnje koje on može izvršiti po svom službenom položaju predsjednika Vlade Republike Hrvatske i predsjednika HDZ-a, ali su one protudužnosne jer je neistinito prikazivao činjenice zbog dogovora sa Zsoltom Tamasom Hernadijem, predsjednikom Uprave mađarske naftne kompanije MOL Hungarian Oil and Gas Plc., da, za iznos od 10,000.000,00 eura, poduzme sve kako bi se zaključila izmjena i dopuna Ugovora o međusobnim odnosima dioničara koji se odnosi na trgovačko društvo INA d.d.«
360. U nastavku se prikazuje nekoliko slučajeva iz prakse Vrhovnog suda o stjecaju primanja mita i drugih korupcijskih zlodjela (najčešće djela zlouporabe položaja i ovlasti i djela nezakonitog posredovanja.
361. Tako je u presudi broj: I Kž 614/08-5 od 28. listopada 2008. Vrhovni sud utvrdio da je riječ o stjecaju kaznenog djela primanja mita i kaznenog djela zlouporabe položaja i ovlasti. U toj je presudi navedeno:
»Pravilno je utvrdio sud prvog stupnja da je opt. Z. S. primio mito, a potom poduzeo određene radnje koje predstavljaju zlouporabu položaja i ovlasti. On je M. Đ., bez plaćanja kazne, propustio na područje Republike Hrvatske i time mu pribavio imovinsku korist. Optuženik je na taj način iskoristio stvarne i pravne mogućnosti vezane uz svoj položaj carinskog službenika.
Pravilan je zaključak suda prvog stupnja kako je opt. Z. S. počinio kazneno djelo primanja mita u stjecaju sa kaznenim djelom zlouporabe položaja i ovlasti. Prema sudskoj praksi i pravnoj teoriji, u takvoj je kriminalnoj kombinaciji kaznenim djelom primanja mita počinitelj ostvario imovinsku korist za sebe, a kaznenim djelom zlouporabe položaja i ovlasti ostvario je imovinsku korist za drugoga. Optuženik je primio mito a potom iskoristio ovlasti vezane za svoj položaj i nije obavio svoju dužnost, djelujući tako protivno interesima carinske službe kako bi ostvario tuđi interes.«
362. I u presudi broj: I Kž-Us 91/10-6 od 8. veljače 2011. Vrhovni sud ocijenio je da postoji stjecaj tih dvaju kaznenih djela, obrazlažući ga ovako:
»... Kazneno djelo primanja mita ne konzumira kazneno djelo zlouporabe položaja i ovlasti.
Samim time što službena osoba zahtijeva i primi dar ili obećanje dara, odnosno kakve druge koristi da obavi radnju koju ne bi smjela obaviti ili ne obavi radnju koju bi morala obaviti, ostvarena su sva obilježja kaznenog djela primanja mita. Za postojanje ovog kaznenog djela nije potrebno da službena osoba i obavi takvu radnju. Međutim, ako takva osoba, nakon što je primila dar i time ostvarila sva obilježja kaznenog djela primanja mita, obavi i službenu radnju za koju je primila dar a koju ne bi smjela