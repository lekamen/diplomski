 u primjeni domaćih odluka, (...).«
Obrazlažući povredu jamstva obavještavanja podnositelj je u ustavnoj tužbi naveo:
»Vrlo je jasna i nedvojbena Ustavna odredba koja zahtjeva da u slučaju sumnje ili optužbe svaki osumnjičenik bude potanko obaviješten na jeziku koji razumije o optužbama protiv sebe. Na isti način su prava optuženika zajamčena i u članka 6 stavka 3. Konvencije, time da Konvencija koristi izraz 'svako optužen', no praksa Europskog suda za ljudska prava je u mnogobrojnim svojim odlukama tako primjerice i u presudi posl. broj 41087/98 Phillips vs. Ujedinjeno Kraljevstvo (2001) zauzela shvaćanje da se ovo jamstvo odnosi na osobe neovisno o fazi kaznenog postupka.«
Podnositelj smatra da samo opće saznanje o kaznenom postupku nije dostatno da bi poziv osumnjičeniku/okrivljeniku bio uredno dostavljen. Obrazložio je to i sljedećim navodima:
»Hipotetski gledano, kada ne bismo uzeli u obzir odredbe ZKP-a o proceduri dostave, te kada bismo promatrali samo formu i sadržaj obavijesti upućenu 'putem medija' ista bi i nadalje ostala neprihvatljiva i neustavna. Naime, hrvatski mediji ne zadovoljavaju ustavnopravni i konvencijski standard obavještavanja osumnjičenika iz razloga što nije poštovan ustavni zahtjev za korištenjem jezika kojim se osumnjičenik služi. S druge strane mađarski mediji ne zadovoljavaju standard obavijesti u pogledu potankog obavještavanja sadržaja postupka, jer zasigurno mađarski mediji nisu bili u posjedu zamolnice hrvatske sudova za pružanjem pravne pomoći u ovom slučaju koja zamolnica nije upućena mađarskim medijima već mađarskim pravosudnim tijelima.«
U odnosu na povredu prava na pristup sudu podnositelj je istaknuo ustavnopravnu i konvencijski praksu prema kojoj između osobe kojoj se izvršava osobna dostava i pošiljatelja postoji posrednik u dostavi, da se tada postupanje tog posrednika ne može tumačiti na štetu okrivljenika.
Podnositelj je istaknuo i povredu članka 14. Ustava, te je naveo:
»Treba nastavno napomenuti da članak 17. stavak 2. Zakona o pravosudnoj suradnji u kaznenim stvarima s državama članicama Europske unije (dalje u tekstu: Zakon o pravosudnoj suradnji), kao preduvjet za izdavanje Europskog uhidbenog naloga predviđa donošenje rješenja o određivanju istražnog zatvora. Slijedom navedenog, postojanje uvjeta za određivanje istražnog zatvora, a sa aspekta ovog međunarodnog standarda, ne smije biti proizvoljno, arbitrarno i olako.
Stoga, odbijanje mađarskih vlasti pružanja pravne pomoći Republici Hrvatskoj u konkretnom kaznenom predmetu prvenstveno treba promatrati kao pitanje bilateralnih odnosa tih dvaju država kao i općenito pravnog poretka EU čiji su članovi obje države. S tim u vezi, kada su mađarska pravosudna tijela odbila postupiti po hrvatskom zahtjevu za pružanjem pravne pomoć, Republika Hrvatske je imala mogućnost potražiti rješenje nastalog problema pred posebnim tijelom koje je upravo zbog ovakvih situacija inaugurirano unutar EU – Eurojusta, a što proizlazi iz čl. 12. st 5. Zakona o pravosudnoj suradnji u kaznenim stvarima s državama članicama EU.«
Podnositelj zaključno od Ustavnog suda traži usvajanje ustavne tužbe i ukidanje rješenja Vrhovnog suda od 18. srpnja 2014., rješenja Županijskog suda u Zagrebu od 10. lipnja 2014., te rješenja Županijskog suda u Zagrebu od 27. rujna 2013.
IV. OCJENA USTAVNOG SUDA
7. Ustavni sud je konkretnu ustavnu tužbu ocjenjivao s aspekta eventualne povrede ustavnog prava zajamčenog člankom 29. stavkom 1. Ustava, koje proizlazi iz sadržaja ustavne tužbe i naravi istaknutih povreda i osporenih rješenja.
Članak 29. Ustava glasi:
»Članak 29.
Svatko ima pravo da zakonom ustanovljeni neovisni i nepristrani sud pravično i u razumnom roku odluči (...) o sumnji ili optužbi zbog kažnjivog djela.
(...)«
8. Članak 126. ZKP-a, na temelju kojeg je obrana podnositelja podnijela prijedlog za opoziv rješenja kojim je podnositelju određen istražni zatvor, glasi:
»Članak 126.
Sud koji je odredio ili produljio istražni zatvor rješenjem će opozvati odluku o