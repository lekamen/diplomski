25 23.03.2016 Presuda Visokog upravnog suda Republike Hrvatske broj: Usoz-116/15-10 od 26. veljače 2016.
VISOKI UPRAVNI SUD REPUBLIKE HRVATSKE
773
PRESUDA
Visoki upravni sud Republike Hrvatske u vijeću sastavljenom od sudaca toga suda Arme Vagner Popović, predsjednice vijeća, Ane Berlengi Fellner, mr. sc. Inge Vezmar Barlek, Marine Kosović Marković i Mirjane Čačić, članova vijeća, uz sudjelovanje više sudske savjetnice Marine Zagorec, zapisničarke, u postupku ocjene zakonitosti općeg akta pokrenutom po zahtjevu Borisa Božana iz Marine, Božani 8, Svinci, na sjednici održanoj dana 26. veljače 2016.
presudio je
Zahtjev se usvaja.
Ukida se Pravilnik o unutarnjem redu Jedinstvenog upravnog odjela Općine Marina (Glasnik općine Marina, br. 9/15. i 22/15.).
Obrazloženje
Podnositelj zahtjeva je dana 26. lipnja 2015., zatražio ocjenu zakonitosti Pravilnika o unutarnjem redu Jedinstvenog upravnog odjela Općine Marina (Glasnik općine Marina, br. 9/15), smatrajući da je donesen u nezakonitoj proceduri, što ga čini nezakonitim. Uz zahtjev je dostavio rješenje Splitsko-dalmatinske županije Općina Marina, Vlastiti pogon (nepotpune klase i ur.broja) od 19. svibnja 2015., radi stavljanja na raspolaganje i premještaja, kojim je kako smatra podnositelj zahtjeva povrijeđeno njegovo pravo i pravni interes.
Podnositelj zahtjeva navodi da je osporeni Pravilnik donesen bez prethodnog savjetovanja sa sindikalnim povjerenikom, odnosno bez poštivanja obvezujućeg postupka dostave prijedloga općeg akta poslodavcu i savjetovanja sa sindikalnim povjerenikom, čime je postupljeno protivno članku 150. u vezi s člankom 153. stavak 3. Zakona o radu. Iz navedenih odredaba Zakona o radu te članka 3. Zakona o službenicima i namještenicima u lokalnoj i područnoj (regionalnoj) samoupravi proizlazi da se poslodavac mora savjetovati sa sindikalnim povjerenikom prije donošenja važne odluke za položaj radnika, te mora sindikalnom povjereniku dostaviti podatke važne za donošenje odluke i sagledavanje njezinog utjecaja na položaj radnika. Nesporno je da je Pravilnik o unutarnjem redu odluka važna za položaj radnika u smislu članka 150. Zakona o radu. Navedenim Pravilnikom je u dijelu sistematizacije radnih mjesta u Upravnom odjelu Općine Marina u kojem je osnovan Pododsjek za opće i komunalne poslove sa samo jednim referentom za komunalu i komunalni red nezakonit, jer se u odnosu na prethodni Pravilnik smanjuje broj radnih mjesta u upravnim tijelima Općine Marina na način da podnositelj zahtjeva kao službenik na radnom mjestu komunalnog redara – ujedno i sindikalni povjerenik ostaje neraspoređen, te je stavljen na raspolaganje, bez suglasnosti Sindikata državnih i lokalnih službenika i namještenika RH, slijedom čega je sukladno odredbi članka 150. stavak 12. Zakona o radu, ništetan. Podnositelj predlaže da Sud usvoji zahtjev i temeljem odredbe članka 86. stavka 3. Zakona o upravnim sporovima, ukine osporeni Pravilnik.
Također predlaže da Sud do donošenja presude sukladno članku 85. stavak 2. Zakona o upravnim sporovima obustavi izvršenje osporenog akta.
Sud je odgovarajućom primjenom članka 32. Zakona o upravnim sporovima (»Narodne novine«, broj 20/10., 143/12. i 152/14.), dostavio zahtjev donositelju osporenog Pravilnika na očitovanje. Podneskom od 8. prosinca 2015., očitovala se Općina Marina navodeći da je prethodno savjetovanje sa sindikalnim povjerenikom od strane jedinice lokalne samouprave obavio Tonči Frleta, upravitelj komunalnog pogona usmenim putem. Navedenom prigodom u cijelosti je priopćena namjera donošenja Pravilnika o unutarnjem redu Jedinstvenog upravnog odjela Općine Marina i pravne posljedice donošenja istog, kao i sve druge važne okolnosti u vezi navedene odluke. Neprijeporno je pravo jedinice lokalne samouprave poslodavca da organizira proces rada na način za koji drži da će uvažavajući sve subjektivne i objektivne okolnosti biti učinkovitiji u smislu postizanja pozitivnih rezultata poslovanja, a takva organizacija procesa rada uključuje i mogućnost