u ocjenu jesu li sudovi u konkretnom slučaju uopće napravili razliku između subjektivnih ili objektivnih obilježja bića kaznenog djela za koje je podnositelj osuđen, budući da je to u nadležnosti redovnih sudova. Međutim, ne može se ne primijetiti da su sudovi svakako bili dužni obrazložiti na koji način su došli do saznanja o postojanju objektivnih obilježja bića kaznenog djela. Sudovi, istina, utvrđuju da u prilog tome govori njegovo postupanje u istovrsnim predmetima prije, tijekom i nakon spornog upisa.
Naime, kako su to utvrdili, je li tome doista tako, iz obrazloženja odluka sudova se ne vidi. Paušalna ocjena o možebitnom drukčijem postupanju u istovrsnim predmetima, bez navođenja konkretnih predmeta i njihove analize, dakle, objektivnih pokazatelja nije prihvatljivo, a osobito u specifičnim okolnostima konkretnog slučaja, ako se ima na umu da se odlučuje o postupanju u okviru slobode sudačkog uvjerenja i prava na mišljenje te utvrđuje je li uredujući sudac prešao granicu između slobode sudačkog uvjerenja (mišljenja) i kažnjivog ponašanja odnosno o »postojanju namjere« suca usmjerene na zlouporabu njegovog službenog položaja (vidi točku 8.1. obrazloženja ove odluke). Upitnim, stoga, ostaje kako se uopće može govoriti o namjeri ili svijesti suca za takvo postupanje bez prethodne temeljite analize njegovog postupanja u drugim istovrsnim predmetima. Dakle, bez detaljnog navođenja činjenica na temelju kojih se izvode zaključci o postojanju objektivnog obilježja djela. Takvo što u konkretnom slučaju potpuno je izostalo.
16.1. Tim više što je Zakon o privatizaciji stupio na snagu 1996. godine, da je u praksi doista izazivao dvojbe, osobito primjena članka 47. tog Zakona koji se odnosi na postupanje s nekretninama koje nisu procijenjene u kapital pravnih osoba tijekom pretvorbe.
O tome svjedoče i brojni članci objavljeni u znanstvenim i stručnim krugovima o ovoj problematici, primjerice: dr. sc. Jadranko Crnić i Mladen Žuvela, Pretvorba, privatizacija, denacionalizacija – pravni status neobuhvaćenih odnosno neprocijenjenih nekretnina, Informator, br. 4909, Zagreb, 2001.; dr. sc. Jadranko Crnić i Mladen Žuvela, Pretvorba, privatizacija, denacionalizacija – pravni status neobuhvaćenih odnosno neprocijenjenih nekretnina, Informator, br. 4910-4911, Zagreb, 2001.; dr. sc. Jadranko Crnić i Mladen Žuvela, Pretvorba, privatizacija, denacionalizacija – pravni status neobuhvaćenih odnosno neprocijenjenih nekretnina, Pravo i porezi, br. 3, Zagreb, 2001.; dr. sc. Hrvoje Kačer, Neka pitanja (stranputice) hrvatske pretvorbe i privatizacije, Informator, br. 5062-5063, Zagreb, 2002.; dr. sc. Hrvoje Kačer, Još neka pitanja (stranputice) hrvatske pretvorbe i privatizacije, Informator, br. 5097, Zagreb, 2003.; dr. sc. Nikola Gavela i dr. sc. Tatjana Josipović, Pravni učinci pretvorbe društvenih poduzeća, Informator, br. 5106-5107, Zagreb, 2003.; dr. sc. Nikola Gavella i dr. sc. Tatjana Josipović, Pravni učinci pretvorbe društvenih poduzeća (2. dio), Informator, br. 5108, Zagreb, 2003.; dr. sc. Robert Peček, Povrat poljoprivrednog i šumskog zemljišta u postupku denacionalizacije, Informator, br. 5106-5107, Zagreb, 2003.; Agata Račan, Neke napomene uz pretvorbu društvenih poduzeća, Informator, br. 5133, Zagreb, 2003.; Agata Račan, Pretvorba na temelju prijelaznih odredaba Zakona o vlasništvu i drugim stvarnim pravima, Informator, br. 5133, Zagreb, 2003.; Hrvoje Vukić, O pretvorbi i članku 47. Zakona o privatizaciji – pokušaj rasprave, Hrvatska pravna revija, Zagreb, 2004. O toj temi je 29. svibnja 2003. održan i Okrugli stol (u organizaciji Novog informatora d.o.o. za novinsku, nakladničku i trgovačku djelatnost u suradnji s časopisom za pravnu teoriju i praksu »Vladavina prava« pod nazivom »Aktualnosti hrvatske pretvorbe i privatizacije«), a kao podloga za raspravu korišteni su upravo navedeni radovi. Svi autori, neovisno o tome koje su stajalište osobno zastupali, ističu da su se u stručnoj literaturi pojavila dva suprotna stajališta o pravnom