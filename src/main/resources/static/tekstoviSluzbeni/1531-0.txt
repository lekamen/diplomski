79 20.07.2015 Pravilnik o uređivanju šuma
MINISTARSTVO POLJOPRIVREDE
1532
Na temelju članka 20., stavka 6. i članka 26., stavka 3. Zakona o šumama (»Narodne novine«, br. 140/2005., 82/2006., 129/2008., 80/2010., 124/2010., 25/2012., 68/2012., 148/2013. i 94/2014.), ministar poljoprivrede, uz suglasnost ministra nadležnog za poslove zaštite okoliša i prirode donio je
PRAVILNIK
O UREĐIVANJU ŠUMA
I. OPĆA ODREDBA
Članak 1.
(1) Ovim se Pravilnikom propisuje način izrade, sadržaj i postupak odobrenja šumskogospodarskih planova.
(2) Šumskogospodarski planovi jesu:
1. šumskogospodarska osnova područja Republike Hrvatske (u daljnjem tekstu: osnova područja);
2. osnove gospodarenja gospodarskim jedinicama (u daljnjem tekstu: osnova gospodarenja);
3. programi za gospodarenje gospodarskim jedinicama na kršu (u daljnjem tekstu: programi gospodarenja);
4. programi za gospodarenje šumama šumoposjednika (u daljnjem tekstu: programi gospodarenja šumoposjednika);
5. programi za gospodarenje šumama posebne namjene (u daljnjem tekstu: programi posebne namjene);
6. operativni godišnji planovi.
II. ZAJEDNIČKE ODREDBE
Prostorna podjela šuma i šumskih zemljišta
Članak 2.
(1) Radi izrade i provođenja šumskogospodarskih planova, šumskogospodarsko područje dijeli se na gospodarske jedinice.
(2) Popis gospodarskih jedinica vodi se u šumskogospodarskoj osnovi područja sa naznakom vrste šumskogospodarskog plana.
(3) Granice gospodarskih jedinica mogu se mijenjati u postupku obnove te redovne ili izvanredne revizije šumskogospodarskog plana uz odobrenje ministarstva nadležnog za poslove šumarstva (u daljnjem tekstu: Ministarstvo).
(4) Gospodarske jedinice dijele se na odjele i odsjeke.
(5) Postojeća gospodarska podjela na odjele u pravilu se zadržava, a u slučaju promjene povezuju se stara i nova podjela.
(6) Površine šuma i šumskog zemljišta koje su prešle iz državnog u privatno vlasništvo ili obrnuto pripajaju se gospodarskoj jedinici državnih šuma ili šuma šumoposjednika na čijem se području nalaze, a moguće je ustrojiti i gospodarsku jedinicu za šumski posjed jednog vlasnika.
Članak 3.
(1) Odjel je trajna osnovna jedinica gospodarske podjele šuma i šumskih zemljišta u okviru pojedine gospodarske jedinice.
(2) Odjeli se ustanovljuju radi lakšega gospodarenja, nadzora i orijentacije na terenu.
(3) Površina odjela, osim za neobraslo proizvodno šumsko zemljište, šikare, šibljake, makije, garige, šume šumoposjednika i neplodno zemljište u pravilu ne može biti veća od 60 hektara.
(4) Granice odjela ustanovljuju se prema prirodnim obilježjima (hrptovima, grebenima, kosama, vodotocima, uvalama i sl.) ili prema umjetno stvorenim objektima (stalnim izvoznim putovima, prometnicama, prosjekama, kanalima i sl.).
(5) Postojeće granice odjela mogu se mijenjati samo kad se, prilikom obnove ili revizije šumskogospodarskih planova, ustanove odstupanja od odredbi stavka 3. i 4. ovoga članka.
(6) Odjeli u gospodarskoj jedinici označuju se brojevima, u pravilu neprekidno od sjevera prema jugu i od zapada prema istoku.
(7) Postojeće brojeve odjela nije potrebno mijenjati ako njihov niz bude prekinut izdvajanjem površina šuma i šumskog zemljišta iz područja gospodarske jedinice ili pripajanjem gospodarskoj jedinici novih površina, čija veličina zahtjeva izdvajanje postojećih ili formiranje novih odjela.
Članak 4.
(1) Odsjek je najmanja promjenjiva jedinica gospodarske podjele šuma i šumskih zemljišta unutar odjela s kojom se posebno gospodari kao sastojinom.
(2) Sastojine se izlučuju u odsjeke prema namjeni šume, uzgojnom obliku, načinu gospodarenja, stadiju razvitka, vrsti drveća, starosti, cilju gospodarenja, omjeru smjese i obrastu.
(3) Odsjeci se označuju slovima.
(4) Najmanja površina odsjeka iznosi 1 hektar, osim u šumama šumoposjednika i odvojenim šumskim površinama, kada ona može biti i manja.
(5) Odvojene površine manje od 10 ari za koje je u katastru kao način korištenja navedeno šuma ne izlučuju se u posebne odsjeke već se njihov popis sa pripadajućom površinom