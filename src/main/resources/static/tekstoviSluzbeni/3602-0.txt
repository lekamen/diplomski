34 18.04.2016 Uredba o unutarnjem ustrojstvu Ministarstva vanjskih i europskih poslova
VLADA REPUBLIKE HRVATSKE
951
Na temelju članka 65. Zakona o vanjskim poslovima (»Narodne novine«, br. 48/96, 72/13 i 127/13) i članka 63. stavka 2. Zakona o sustavu državne uprave (»Narodne novine«, br. 150/11 i 12/13 – Odluka Ustavnog suda Republike Hrvatske), Vlada Republike Hrvatske je na sjednici održanoj 6. travnja 2016. godine donijela
UREDBU
O UNUTARNJEM USTROJSTVU MINISTARSTVA VANJSKIH I EUROPSKIH POSLOVA
I. OPĆE ODREDBE
Članak 1.
Ovom Uredbom o unutarnjem ustrojstvu Ministarstva vanjskih i europskih poslova (u daljnjem tekstu: Uredba), uređuje se: ustrojstvo Ministarstva vanjskih i europskih poslova (u daljnjem tekstu: Ministarstvo), nazivi i djelokrug unutarnjih ustrojstvenih jedinica, kategorizacija i ustrojstvo diplomatskih misija i konzularnih ureda Republike Hrvatske u inozemstvu (u daljnjem tekstu: DM/KU), prijam u službu za pojedine državne službenike bez natječaja, okvirni broj potrebnih državnih službenika i namještenika za obavljanje poslova, posebni položaji u Ministarstvu, način upravljanja Ministarstvom i DM/KU (u daljnjem tekstu: služba vanjskih poslova), način planiranja poslova, kao i druga pitanja od osobitog značaja za rad službe vanjskih poslova.
Riječi i pojmovi koji imaju rodno značenje korišteni u ovoj Uredbi odnose se jednako na muški i ženski rod bez obzira jesu li korišteni u muškom ili ženskom rodu.
II. USTROJ MINISTARSTVA
Članak 2.
Za obavljanje poslova iz djelokruga Ministarstva ustrojavaju se sljedeće upravne organizacije i unutarnje ustrojstvene jedinice:
1. Kabinet ministra;
2. Ured zamjenika ministra;
3. Uprava za europske poslove;
4. Uprava za političke poslove;
5. Uprava za globalne poslove;
6. Uprava za međunarodnopravne poslove;
7. Uprava za konzularne poslove;
8. Uprava za gospodarske poslove;
9. Uprava za strateške i sigurnosne poslove;
10. Glavno tajništvo;
11. Diplomatski protokol;
12. Samostalni sektor za analitiku i političko planiranje;
13. Diplomatska akademija;
14. Samostalni sektor za promidžbu, informiranje i kulturu;
15. Inspektorat službe vanjskih poslova;
16. Samostalni odjel za unutarnju reviziju.
Članak 3.
U Ministarstvu se ustrojavaju posebni položaji:
1. Glavni pravni savjetnik;
2. Savjetnik ministra;
3. Glasnogovornik.
Nositelje posebnih položaja imenuje ministar vanjskih i europskih poslova (u daljnjem tekstu: ministar).
III. DJELOKRUG UPRAVNIH ORGANIZACIJA I UNUTARNJIH USTROJSTVENIH JEDINICA
1. KABINET MINISTRA
Članak 4.
Kabinet ministra je posebna ustrojstvena jedinica Ministarstva koja obavlja stručne, protokolarne, administrativne i organizacijske poslove za ministra i zamjenika ministra u cilju omogućavanja nesmetanog i uspješnog obavljanja njihovih službenih zadataka te protokolarnih i medijskih aktivnosti; po nalogu ministra i zamjenika ministra neposredno kontaktira i surađuje sa stranim diplomatskim misijama u zemlji; brine o pripremi nastupa ministra i zamjenika ministra u medijima, te u tome dijelu usko surađuje s glasnogovornikom i drugim ustrojstvenim jedinicama Ministarstva; koordinira provedbu politika i odluka po pitanjima iz djelokruga pojedinih uprava i ustrojstvenih jedinica Ministarstva; koordinira poslove u vezi sa sjednicama Vlade Republike Hrvatske i radnim tijelima Vlade Republike Hrvatske; zaprima predstavke i pritužbe građana, brine o daljnjem postupanju po istima, te obavlja i druge poslove iz svog djelokruga.
2. URED ZAMJENIKA MINISTRA
Članak 5.
Ured zamjenika ministra (u daljnjem tekstu: Ured zamjenika ministra) obavlja stručne i organizacijske poslove za zamjenika ministra u cilju omogućavanja nesmetanog i uspješnog obavljanja njegovih službenih zadataka, te protokolarnih i medijskih aktivnosti; koordinira provedbu politika i odluka po pitanjima iz djelokruga pojedinih ustrojstvenih jedinica Ministarstva, te obavlja i druge poslove iz svog djelokruga.
3. UPRAVA ZA EUROPSKE POSLOVE
Članak 6.
Uprava za europske poslove na razini državne uprave