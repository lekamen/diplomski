 nadležni sud na temelju tako usklađenog prijedloga mogao nastaviti postupak ili se radi tek o podnesku kojim se zahtijeva nastavak postupka. Dakle, članak 338. stavak 1. OZ-a ostavlja dvojbenim koju procesnu radnju ovrhovoditelj treba poduzeti.
(...)
Stoga, nakon analize osporenog članka 338. stavka 1. OZ-a, Ustavni sud utvrđuje da po svom sadržaju ta norma ne zadovoljava zahtjeve načela vladavine prava iz članka 3. Ustava, te se može smatrati da građani ne mogu prilagoditi svoje postupanje toj zakonskoj normi te predvidjeti posljedice svog postupanja.
9. Takvo normativno rješenje ujedno dovodi i do uskrate prava na pristup sudu kao jednog od bitnih aspekata prava na pravično suđenje koje je zajamčeno člankom 29. stavkom 1. Ustava jer se postupci započeti po Zakonu o izvršnom postupku obustavljaju, a da za takvo postupanje nisu navedeni razlozi koji bi bili usklađeni sa zahtjevima pravne sigurnosti iz članka 3. Ustava. (...)«
7.2. U Konačnom prijedlogu Ovršnog zakona (akt Vlade Republike Hrvatske klasa: 711-01/12-01/01, urbroj: 5030109-12-7 od 13. rujna 2012.), koji je bio osnova za raspravu i donošenje OvrZ-a/12 na 5. sjednici Hrvatskog sabora održanoj 28. rujna 2012., u odnosu na osporenu odredbu navedeno je:
»Članci 368. – 371.
Prijelaznim i završnim odredbama propisano je donošenje podzakonskih akata, rokovi za njihovo donošenje, način postupanja s predmetima u tijeku i stupanje na snagu ovoga Zakona. U članku 369. stavku 2. korišteni su jasni normativno-pravni standardi: za postupke pokrenute prije stupanja na snagu Ovršnog zakona (Narodne novine, br. 57/96, 29/99, 42/2000, 173/2003, 194/2003, 151/2004, 88/2005, 121/2005 i 67/2008) predviđena je obustava ukoliko ovrhovoditelj u roku od tri mjeseca od dana stupanja na snagu ovoga Zakona ne podnese prijedlog na temelju kojeg se postupak može nastaviti. Predložena odredba suštinski se razlikuje od odredbe članka 338. stavak 1. Ovršnog zakona (Narodne novine, br. 139/2010, 125/2011, 150/2011, 154/2011 i 12/2012) koja je stupila na snagu 18. prosinca 2010. godine i koju je Ustavni sud Republike Hrvatske Odlukom, posl. br. U-I/1988/2011, od 19. lipnja 2011. godine stavio izvan snage. Naime, za razliku od odredbe članka 338. stavak 1. Ovršnog zakona koja sadrži pravno neodređen i nepoznat pojam 'osnovani prijedlog' – u predloženoj odredbi nedvojbeno je određeno i jasno da se radi o prijedlogu kojim ce ovrhovoditelj predložiti nastavak postupka i time je zakonska pretpostavka (neispunjenje koje ima za posljedicu obustavu postupka) jasno i određeno propisana tako da adresati pravne norme znaju što im je činiti i što će uslijediti ako to propuste.«
8. Razmatranjem osporenog članka 369. stavka 2. OvrZ-a/12, kao i prijedloga predlagatelja, Ustavni sud utvrdio je da se osporena norma razlikuje od ukinutog članka 338. stavka 1. OvrZ-a/10 po tome što je izostavljena riječ »osnovani«.
Sukladno tome, u izvršenju odluke broj: U-I-1988/2011 i dr. od 19. lipnja 2012. zakonodavac nije postupio u cijelosti u skladu s pravnim stajalištima Ustavnog suda. Naime, zakonodavac u prvom redu nije odgovorio na pitanje je li ovrhovoditelj dužan dostaviti prijedlog za ovrhu koji je usklađen sa zakonskim odredbama koje su na snazi u vrijeme podnošenja prijedloga ili je pak dužan dostaviti podnesak kojim se zahtijeva nastavak već započetog postupka na temelju Zakona o izvršenju.
Ustavni sud posebno upozorava na neprihvatljivost takvog (parcijalnog) postupanja zakonodavca koje se ne može opravdati objektivnim razlozima. Odluke Ustavnog suda pravo su obvezujuće i zakonodavac je dužan poštovati pravna stajališta koja su u njima izražena.
8.1. Razmatrajući ovaj predmet u tom svjetlu, Ustavni sud podrobno je raspravio pitanje jesu li priroda i značaj ovog predmeta takvi da je osporeni članak 369. stavak 2. OvrZ-a/12 nužno ponovo ukidati s obzirom na uočene propuste zakonodavca te je zaključio sljedeće:
– polazeći od osobitih okolnosti ovog predmeta, prigovora predlagatelja, podataka koji su prikupljeni tijekom