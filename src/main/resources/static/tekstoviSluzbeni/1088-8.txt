članova.
Članovi Izvršnog odbora su:
– predsjednik Komore;
– zamjenik predsjednika Komore;
– rizničar;
– vijećnik Skupštine Komore kojeg imenuje predsjednik Komore;
– dentalni tehničar iz Strukovnog razreda dentalnih tehničara kojeg imenuje predsjednik Komore;
– glavni tajnik Komore.
Predsjednika i zamjenika predsjednika Izvršnog odbora biraju između sebe članovi Izvršnog odbora.
Po potrebi, predsjednik Izvršnog odbora može na sjednicu Izvršnog odbora pozvati člana Komore koji je ovlašten za rješavanje problematike o kojoj se raspravlja na sjednici.
Članak 45.
Izvršni odbor:
1. provodi odluke Skupštine;
2. donosi Poslovnik o radu Izvršnog odbora;
3. priprema sjednice Skupštine na način da izrađuje prijedloge općih akata koje donosi Skupština i dostavlja ih Upravnom vijeću na utvrđivanje;
4. zauzima stajališta i daje mišljenja o pitanjima o kojima raspravlja Skupština;
5. na prijedlog područnih sjedišta te uz prethodnu suglasnost predsjednika Komore i prijedlog Upravnog odbora Strukovnog razreda dentalnih tehničara imenuje i razrješava članove povjerenstava;
6. po potrebi osniva radna tijela Izvršnog odbora;
7. razmatra izvješća povjerenstava;
8. priprema i usklađuje rad područnih sjedišta i podružnica;
9. izrađuje prijedlog financijskog proračuna i dostavlja ga Upravnom vijeću;
10. upravlja poslovima Komore i donosi odluke o sklapanju poslova čija je pojedinačna vrijednost od 50.000,00 do 300.000,00 kn;
11. određuje visinu naknada za usluge koje obavlja Komora;
12. sukladno općem aktu Komore izdaje, obnavlja i oduzima odobrenja za samostalan rad doktora dentalne medicine i dentalnih tehničara, te izdaje, obnavlja i oduzima dozvolu za rad dentalnih asistenata;
13. provodi suradnju Komore s nadležnim tijelima državne vlasti i tijelima državne uprave te drugim organizacijama i ustanovama;
14. brine se o stručnom usavršavanju članova Komore;
15. bira kandidate za radna mjesta u Komori i donosi odluke o zasnivanju radnog odnosa;
16. odlučuje o dodjeli odličja prema općem aktu Komore;
17. podnosi izvješće o svom radu Upravnom vijeću Komore;
18. obavlja i druge poslove koji prema ovom Statutu, zakonu ili drugim općim aktima pripadaju u njegov djelokrug.
O svojim odlukama Izvršni odbor Komore izvješćuje Upravno vijeće.
Članak 46.
Sjednicu Izvršnog odbora saziva i njome predsjedava predsjednik Izvršnog odbora.
Izvršni odbor pravovaljano odlučuje ako je sjednici nazočno više od polovice njegovih članova.
Izvršni odbor donosi odluke većinom glasova nazočnih članova Izvršnog odbora. Ukoliko je omjer glasova jednak, presudan je glas predsjednika Izvršnog odbora.
Za svoj rad Izvršni odbor odgovara Upravnom vijeću i Skupštini.
7. STRUČNO VIJEĆE
Članak 47.
Komora ima Stručno vijeće.
Stručno vijeće je savjetodavno tijelo predsjednika Komore, a čine ga članovi koje imenuje i razrješava predsjednik Komore iz redova stručnjaka u području dentalne medicine.
Predsjednika Stručnog vijeća imenuje i razrješava predsjednik Komore.
8. ZNANSTVENI SAVJET
Članak 48.
Komora ima Znanstveni savjet.
Znanstveni savjet je savjetodavno tijelo predsjednika Komore, a čine ga članovi koje imenuje i razrješava predsjednik Komore iz znanstvenih redova predsjednika stručnih društava iz područja dentalne medicine te ostalih eminentnih znanstvenika iz područja dentalne medicine.
Predsjednika Znanstvenog savjeta imenuje i razrješava predsjednik Komore.
9. ČASNI SUD PRVOG I DRUGOG STUPNJA PRI KOMORI
Članak 49.
Časni sud je u obavljanju svoje funkcije nezavisan i donosi odluke na temelju zakona, ovoga Statuta i drugih akata Komore. Časni sud odlučuje o odgovornosti člana Komore za počinjenu povredu pravila ponašanja u obavljanju dentalne medicine, odnosno djelatnosti dentalnog tehničara ili dentalnog asistenta.
Časni sud je ustrojen kao Časni sud prvog i drugog stupnja.
Časni sud prvog stupnja i Časni sud drugog stupnja imaju po pet članova od kojih:
– su 3 (tri) člana doktori dentalne medicine koje na prijedlog područnih sjedišta imenuje i razrješava Skupština Komore;
–