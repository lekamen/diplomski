br. 110/97, 27/98,), ali ovaj sud smatra da u pogledu ovog kaznenog djela postoji pravni kontinuitet koji je sadržan u kaznenom djelu zlouporabe povjerenja u gospodarskom poslovanju iz čl. 246. st. 1. i 2. novog KZ-a, a u konkretnom slučaju nije primijenjen jer nije blaži za počinitelja, s obzirom da je za isto u pogledu st. 2. propisana strožija kazna zatvora (od 1 do 10 godina), u odnosu na čl. 292. st. 2. KZ– koji je važio u vrijeme počinjenja predmetnih kaznenih djela u kojem je propisana kazna zatvora od 1 do 8 godina, pa je primijenjen zakon koji je važio u vrijeme počinjenja kaznenih djela.«
40. Prvostupanjska presuda uručena je podnositelju 29. travnja 2013., a njegovom branitelju 15. travnja 2013.
5) Žalbe protiv prvostupanjske presude
41. Protiv prvostupanjske presude žalbu je 30. travnja 2013. podnio ODO Metković zbog pogrešno utvrđenog činjeničnog stanja i zbog odluke o kazni.
42. Protiv prvostupanjske presude žalbu je 2. svibnja 2013. podnio i podnositelj zbog povreda odredaba kaznenog postupka, pogrešno i nepotpuno utvrđenog činjeničnog stanja, odluke o kazni i odluke o imovinskopravnom zahtjevu. Prigovori koji su relevantni za ovaj ustavnosudski postupak navode se u odgovarajućim točkama obrazloženja ove odluke.
Podneskom od 9. svibnja 2013. podnositelj je dopunio svoju žalbu.
6) Postupak pred drugostupanjskim sudom u povodu žalbi podnositelja i nadležnog državnog odvjetništva
43. Drugostupanjski sud je u žalbenom postupku održao javnu sjednicu 5. rujna 2013. Sjednici je prisustvovala zamjenica Županijskog državnog odvjetnika u Dubrovniku i podnositeljev branitelj. Iz zapisnika sa sjednice razvidno je da je svaka strana ostala kod svojih žalbenih navoda, pobijajući tvrdnje druge strane.
7) Drugostupanjska presuda
44. Drugostupanjskom presudom je pod točkom I. izreke djelomično prihvaćena žalba podnositelja u dijelu koji se tiče odluke o imovinskopravnom zahtjevu. Naime, podnositelj je u žalbi tvrdio da »ni na koji način nije obrazložena odluka o imovinskopravnom zahtjevu, budući ni jednom riječju nije obrazloženo na temelju kojih to dokaza je utvrđeno: – dospijeće navodnih optuženikovih obveza prema oštećenoj banci, – od kojih datuma i zbog čega navodno teku zatezne kamate, – zbog čega se zatezne kamate i po kojem propisu obračunavaju na način i u visini kako je to određeno u izreci osuđujućeg dijela pobijane presude«.
45. Drugostupanjski sud preinačio je prvostupanjsku presudu u pogledu odluke o imovinskopravnom zahtjevu na način da je podnositelj obvezan isplatiti Croatia banci novčani iznos u visini od 2.933.496,70 kn s pripadajućim zakonskim zateznim kamatama tekućim na novčani iznos u visini od 1.190.708,97 kn od 3. lipnja 1998. do 31. prosinca 2007., na novčani iznos u visini od 390.121,21 kn od 23. ožujka 1999. 31. prosinca 2007., i na novčani iznos u visini od 1.352.666,65 kn od 16. travnja 1999. do 31. prosinca 2007., a od 1. siječnja 2008. do isplate, na sve navedene iznose zateznu kamatu po stopi u visini eskontne stope Hrvatske narodne banke koja je vrijedila zadnjeg dana polugodišta koje je prethodilo tekućem polugodištu uvećanoj za pet postotnih poena.
Pod točkom II. izreke drugostupanjske presude odbijena je u preostalom dijelu podnositeljeva žalba. Odbijena je i žalba ODO Metković. U pobijanom, a nepreinačenom dijelu potvrđena je prvostupanjska presuda.
46. Relevantni dio obrazloženja drugostupanjske presude glasi:
»Suprotno žalbenim navodima okrivljenika, prvostupanjski sud nije počinio bitnu povredu odredaba kaznenog postupka, odnosno okrivljenik nije osuđen na temelju nepostojeće optužnice niti je povrijeđeno njegovo pravo na obranu, jer je vijeće prvostupanjskog suda, postupajući po prigovoru na optužnicu prvotno naložilo provođenje istrage, a nakon provedene istrage pravilno odlučilo o meritumu optužnice i nadležni općinski državni odvjetnik nije trebao nakon provedene istrage podnositi novu optužnicu kako se to pogrešno ističe i tvrdi u žalbi.
Također nije počinjena ni bitna povreda