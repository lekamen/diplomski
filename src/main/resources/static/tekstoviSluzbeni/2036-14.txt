 U-X-6472/2010 obratio Hrvatskom saboru, pri čemu se u tom izvješću ograničio na pojavu nezakonitosti (ne i neustavnosti), kao izravnu posljedicu združenih učinaka ZIZHS-a i ZIJIZ-a (uz daljnje učinke ZoRegB-a i ZoPreb-a) u praksi.
Kad je riječ o mogućoj pojavi neustavnosti koju bi združeni učinci tih zakona mogli uzrokovati u praksi, u tom se izvješću Ustavni sud ograničio na načelno utvrđenje da bi konkretni parlamentarni izbori bili »nesuglasni Ustavu ako bi prekomjerno odstupanje u broju birača po pojedinim općim izbornim jedinicama izravno i neposredno utjecalo na izborni rezultat, to jest ako bi dovelo do različitih izbornih rezultata u situaciji kad bi svi ostali elementi izbornoga sustava bili odnosno ostali isti«.
36. Zaključno, predlagatelj je podnio prijedlog za pokretanje postupka za ocjenu suglasnosti s Ustavom ZIJIZ-a, tražeći njegovo ukidanje u cijelosti, ali je zapravo prigovorio združenim učincima članka 39. (36. – PT/03) ZIZHS-a i članaka od 2. do 11. ZIJIZ-a.
Treba ponoviti da članak 39. stavak 1. ZIZHS-a propisuje: prvo, da je mjerilo raspodjele fiksnog broja mandata (14) u svakoj općoj izbornoj jedinici »broj birača upisanih u popis birača« (što uređuju ZoRegB i ZoPreb); drugo, da je dopušteni raspon međusobnog odstupanja u broju birača u tim jedinicama +/‒ 5%. Članak 39. stavak 2. ZIZHS-a postavlja zahtjev za poštovanjem granica administrativno-teritorijalnih jedinica, propisujući da se pri određivanju izbornih jedinica mora koliko je to najviše moguće voditi računa o zakonom utvrđenim područjima županija, gradova i općina u Republici Hrvatskoj.
Drugim riječima, ni propisano mjerilo raspodjele (broj birača upisanih u popis birača), ni propisani raspon u broju birača po izbornim jedinicama (+/‒ 5%), ni zahtjev za poštovanjem granica administrativno-teritorijalnih jedinica nisu ustavni zahtjevi, ali ni zahtjevi koje postavlja ZIJIZ. Oni proizlaze iz ZIZHS-a, ustavnost kojega predlagatelj ne osporava i koji ne može biti predmet ovog ustavnosudskog postupka.
Očito je, prema tome, da prigovori predlagatelja potpadaju pod postupak praćenja ostvarivanja zakonitosti iz članka 125. alineje 5. Ustava i članka 104. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst; u daljnjem tekstu: Ustavni zakon), koji je postupak u odnosu na ZIJIZ Ustavni sud već proveo 2010. godine.
37. Člankom 32. Ustavnog zakona propisano je:
»Članak 32. »Ustavni sud će rješenjem odbaciti ... prijedlog ... kad ne postoje pretpostavke za odlučivanje o biti stvari.«
38. Na temelju članka 32. Ustavnog zakona riješeno je kao u točki I. izreke ovog rješenja.
3) Pozitivne obveze zakonodavca
39. Prethodno je rečeno da prigovori predlagatelja potpadaju pod postupak praćenja ostvarivanja zakonitosti iz članka 125. alineje 5. Ustava i članka 104. Ustavnog zakona, koji je postupak u odnosu na ZIJIZ Ustavni sud već proveo 2010. godine, uputivši Hrvatskom saboru Izvješće broj: U-X-6472/2010. Predlagatelj se u svom prijedlogu u velikoj mjeri oslanja na to izvješće, s tom razlikom što pojavu nezakonitosti, na koju je Ustavni sud u tom izvješću upozorio, kvalificira kao »neustavnost ZIJIZ-a«. Tako navodi:
»Predlagatelj smatra pobijani zakon u cijelosti neustavnim zbog nejednake težine glasa glasača u pojedinim izbornim jedinicama, na što je Ustavni sud RH već ukazao u svojem Izvješću o nejednakoj težini biračkog glasa u izbornim jedinicama određenima člancima 2. do 11. Zakona o izbornim jedinicama za izbor zastupnika u Zastupnički dom Hrvatskoga državnog sabora Broj: U-X-6472/2010 od 08. prosinca 2010. god. (Izvješće objavljeno u NN br. 142/2010).«
40. U tom je izvješću Ustavni sud razmatrao združene učinke ZIZHS-a i ZIJIZ-a te je pažnju u prvom redu usmjerio na normativne mehanizme koji nedostaju u hrvatskom pozitivnom zakonodavstvu kad je riječ o uređenju višemandatnih izbornih jedinica, a koji bi objektivno pridonijeli i zakonitosti i demokratskom karakteru cjelokupnog izbornog procesa, kao