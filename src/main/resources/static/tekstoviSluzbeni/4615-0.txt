92 14.10.2016 Pravilnik o načinu prijave primatelja organa i načinu vođenja Nacionalne liste čekanja za organe te kriterijima dodjele organa
MINISTARSTVO ZDRAVLJA
1964
Na temelju članka 10. stavka 3. Zakona o presađivanju ljudskih organa u svrhu liječenja (»Narodne novine«, broj 144/12), ministar zdravlja donosi
PRAVILNIK
O NAČINU PRIJAVE PRIMATELJA ORGANA I NAČINU VOĐENJA NACIONALNE LISTE ČEKANJA ZA ORGANE TE KRITERIJIMA DODJELE ORGANA
Članak 1.
(1) Ovim Pravilnikom uređuju se način prijave primatelja organa i način vođenja Nacionalne liste čekanja (u daljnjem tekstu: Lista čekanja) te kriteriji dodjele organa za presađivanje.
(2) Izrazi koji se koriste u ovome Pravilniku, a imaju rodno značenje odnose se jednako na muški i ženski rod.
I. NAČIN PRIJAVE PRIMATELJA ORGANA NA NACIONALNU LISTU ČEKANJA
Članak 2.
(1) Primatelji organa su pacijenti, državljani Republike Hrvatske kod kojih je postavljena indikacija za presađivanje organa od strane nadležnog/odabranog transplantacijskog centra.
(2) Primatelji organa prijavljuju se na Listu čekanja u Republici Hrvatskoj po istim kriterijima, temeljem pozitivne odluke Povjerenstva nadležnog/odabranog transplantacijskog centra.
Članak 3.
(1) Mogući primatelj organa (u daljnjem tekstu: kandidat) je bolesnik s terminalnim zatajenjem organa kod kojeg je liječenje presađivanjem organa metoda izbora.
(2) Indikaciju za presađivanje organa utvrđuje nadležni liječnik odgovarajuće specijalnosti.
Članak 4.
(1) Nakon postavljene indikacije svakog kandidata iz članka 3. potrebno je na odgovarajući način obraditi u svrhu prijave na Listu čekanja.
(2) Obrada kandidata is stavka 1. ovog članka provodi se sukladno standardnom operativnom postupniku nadležnog/odabranog transplantacijskog centra o probiru i pretransplantacijskoj procjeni primatelja (u daljnjem tekstu SOP).
(3) SOP iz stavka 2. ovog članka mora obvezno sadržavati;
– indikacije za presađivanje organa,
– postupnik obrade u svrhu prijave na Listu čekanja (set obveznih pretraga i pregleda),
– kriterije (ne)prihvatljivosti za prijavu na Listu čekanja,
– proceduru prijave i odgovorne osobe za prijavu i zanavljanje statusa kandidata na Listi čekanja.
(4) Svaki transplantacijski centar mora imati SOP iz stavka 2. ovog članka dostupan javnosti i objavljen na web stranici zdravstvene ustanove.
(5) SOP iz stavka 2. ovog članka mora biti usklađen s nacionalnim smjernicama za presađivanje organa i Priručnikom Eurotransplanta (Eurotransplant Manual) iz članka 7. stavka 2. ovoga Pravilnika.
Članak 5.
(1) Svaki bolesnik u završnom stadiju kronične bubrežne bolesti mogući je kandidat za presađivanje bubrega od preminulog ili živog darivatelja, ukoliko nema apsolutnu kontraindikaciju.
(2) Svakog kandidata iz stavka 1. ovog članka nadležni liječnik nefrolog obvezan je pravovremeno (u četvrtom ili petom stadiju kronične bubrežne bolesti) evaluirati na mogućnost presađivanja bubrega, kao metodu izbora nadomjesnog bubrežnog liječenja.
(3) Evaluacija kandidata iz stavaka 1. ovog članka provodi se u skladu sa SOP-om nadležnog/odabranog transplantacijskog centra i Nacionalnim smjernicama za odabir i obradu primatelja i darivatelja bubrega, koje su dostupne na mrežnim stranicama Ministarstva zdravlja w.w.w.miz.hr.
Članak 6.
(1) Završnu evaluaciju prihvatljivosti kandidata za presađivanje organa i Odluku o prijavi kandidata na Listu čekanja donosi Povjerenstvo nadležnog/odabranog transplantacijskog centra.
(2) Povjerenstvo iz stavka 1. ovog članka čine transplantacijski internist i transplantacijski kirurg/urolog.
(3) Odluku iz stavka 1. ovog članka moraju potpisati oba člana Povjerenstva.
Članak 7.
(1) Kandidata na Listu Eurotransplanta prijavljuje nadležni transplantacijski internist ili druga osoba ovlaštena od strane transplantacijskog centra, na način određen Priručnikom Eurotransplanta.
(2) Priručnik Eurotransplanta je skup pravila prethodno dogovorenih s državama članicama Eurotransplanta, vezanih uz provedbu transplantacijskog programa, koja obuhvaćaju