37 22.04.2016 Odluka Ustavnog suda Republike Hrvatske broj: U-IIIA-924/2013 od 30. ožujka 2016.
USTAVNI SUD REPUBLIKE HRVATSKE
1012
Ustavni sud Republike Hrvatske, u Drugom vijeću za odlučivanje o ustavnim tužbama, u sastavu sutkinja Snježana Bagić, predsjednica Vijeća, te suci Mato Arlović, Marko Babić, Slavica Banić, Duška Šarin i Miroslav Šeparović, članovi Vijeća, odlučujući o ustavnoj tužbi koju je podnio Ivica Bašić iz Svete Nedjelje, na sjednici održanoj 30. ožujka 2016. jednoglasno je donio
ODLUKU
I. Ustavna tužba se usvaja.
II. Vrhovni sud Republike Hrvatske dužan je donijeti odluku u predmetu koji se vodi pred tim sudom pod poslovnim brojem: Revx 846/13 u najkraćem mogućem roku, ali ne duljem od šest (6) mjeseci, računajući od prvog idućeg dana nakon objave ove odluke u »Narodnim novinama«.
III. Na temelju članka 63. stavka 3. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst), podnositelju ustavne tužbe, Ivici Bašiću iz Svete Nedjelje, Klenovec 45, određuje se primjerena naknada zbog povrede prava zajamčenog člankom 29. stavkom 1. Ustava Republike Hrvatske (»Narodne novine« broj 56/90., 135/97., 113/00., 28/01., 76/10. i 5/14.) u iznosu od 28.500,00 kn.
IV. Naknada iz točke III. izreke ove odluke bit će isplaćena iz državnog proračuna u roku od tri (3) mjeseca od dana podnošenja zahtjeva podnositelja Ministarstvu pravosuđa Republike Hrvatske za njezinu isplatu.
V. Ova odluka objavit će se u »Narodnim novinama«.
Obrazloženje
1. Podnositelj je na temelju članka 63. Ustavnog zakona o Ustavnom sudu Republike Hrvatske (»Narodne novine« broj 99/99., 29/02. i 49/02. – pročišćeni tekst, u daljnjem tekstu: Ustavni zakon) 20. veljače 2013. podnio ustavnu tužbu radi duljine parničnog postupka koji se vodio pred Općinskim građanskim sudom u Zagrebu pod brojem: Pn-910/08 (raniji broj: Pn-8856/97), smatrajući da mu je povrijeđeno pravo na suđenje u razumnom roku, zajamčeno člankom 29. stavkom 1. Ustava.
I. ČINJENICE VAŽNE ZA USTAVNOSUDSKI POSTUPAK
2. Ustavni sud je u postupku pokrenutom primjenom članka 63. Ustavnog zakona, na temelju navoda ustavne tužbe te uvida u sudski spis Općinskog građanskog suda u Zagrebu broj: Pn-910/08 utvrdio sljedeće pravno relevantne činjenice za odlučivanje o povredi prava zajamčenog člankom 29. stavkom 1. Ustava:
– na ročištu održanom 9. prosinca 1999. utvrđen je prekid postupka na temelju članka Zakona o izmjeni Zakona o obveznim odnosima te je utvrđeno da će se postupak nastaviti nakon što se donese posebni zakon kojim će se urediti odgovornost za štetu uzrokovanu od pripadnika hrvatskih oružanih i redarstvenih snaga tijekom Domovinskog rata;
– podneskom od 22. rujna 2003. podnositelj je predložio nastavak postupka te je predložio saslušanje označenih svjedoka;
– rješenjem suda broj: Pn-5347/03 od 16. listopada 2003. sud je vratio tužbu podnositelju na ispravak, što je podnositelj i učinio podneskom od 11. studenoga 2003.;
– podneskom od 22. siječnja 2004. tužena se očitovala na ispravljenu tužbu;
– na ročištu održanom 29. siječnja 2004. sud je proveo dokaz saslušanjem svjedoka te je određen dokaz daljnjim saslušanjem svjedoka;
– dopisom od 29. siječnja 2004. sud je od Lovačkog društva »Prigorje« i Ministarstva obrane Republike Hrvatske (u daljnjem tekstu: Ministarstvo obrane) zatražio određene podatke;
– podneskom od 23. veljače 2004. podnositelj se očitovao na podnesak tužene;
– na ročištu održanom 1. ožujka 2004. saslušani su predloženi svjedoci te je određeno daljnje saslušanje svjedoka;
– ročište zakazano za 16. travnja 2004. odgođeno je zbog bolesti suca;
– dopisom od 13. svibnja 2004. sud je dostavio Ustavnom sudu presliku spisa;
– ročište zakazano za 17. svibnja 2004. odgođeno je zbog bolesti suca;
– na ročištu održanom 16. travnja 2004. sud je proveo saslušanje svjedoka te je određeno da će se ponovno od Lovačkog društva i Ministarstva obrane zatražiti određeni podaci;
– na ročištu održanom 21. rujna 2004. rasprava je