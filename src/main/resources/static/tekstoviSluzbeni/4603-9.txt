 članka ili nije u roku iz odluke o prekršaju u cijelosti ili djelomično uplatila troškove prekršajnog postupka ili oduzetu imovinsku korist ili osuđena pravna osoba nije u roku određenom odlukom o prekršaju uplatila novčanu kaznu ili troškove prekršajnog postupka ili oduzetu imovinsku korist, sud ili drugo tijelo koji su u prvom stupnju donijeli o tome pravomoćnu odluku podnijet će tijelu nadležnom za ovrhu nalog za naplatu na novčanim sredstvima osuđenika sukladno posebnom zakonu.
(5) Ako tijelo nadležno za ovrhu nije punoljetnom osuđeniku fizičkoj osobi u cjelini ili djelomično naplatilo novčanu kaznu iznad 2.000,00 kuna u roku od dvije godine od primitka naloga iz stavka 4. ovoga članka, odmah će o tome na odgovarajući način obavijestiti podnositelja naloga.
(...)
(10) Ako tijelo nadležno za ovrhu nije od osuđenika fizičke osobe novčanu kaznu do 2.000,00 kuna, pravne osobe, fizičke osobe obrtnika i fizičke osobe koja obavlja drugu samostalnu djelatnost u cjelini ili djelomično naplatilo novčanu kaznu, troškove postupka ili oduzetu imovinsku korist u roku od dvije godine od primitka naloga iz stavka 4. ovoga članka, odmah će o tome na odgovarajući način obavijestiti podnositelja naloga.
(11) Kada primi obavijest iz stavka 10. ovog članka, tijelo postupka će od Porezne uprave zatražiti da provede ovrhu na drugoj imovini osuđenika.«
13.1. Članak 152. stavke 3. i 11. PZ-a predlagatelj smatra nesuglasnim sa člankom 29. stavkom 1. Ustava jer »visina stvarne novčane kazne koju će platiti osuđenik i nastanak kazne zatvora zavisi od rada porezne uprave i slučaja, a ne od nedvojbeno utvrđene kazne presudom«. Predlagatelj je mišljenja da »posljedice istovrsne kazne moraju biti jednake za sve one na koje se takva kazna izvršava«, ali »primjenom članka 152. stavak 11. Prekršajnog zakona, stvarna visina kazne koju će platiti osuđenik zavisi od visine postignute cijene pri prodaji pokretnih stvari«.
Iz sadržaja predlagateljevog prijedloga može se zaključiti da on smatra kako visina novčane kazne ovisi isključivo od subjektivnog kriterija odnosno »od rada porezne uprave i slučaja«, te je stoga visina novčane kazne osporenim zakonskim odredbama određena arbitrarno.
Zbog toga predlagatelj smatra da je članak 152. stavci 3. i 11. PZ-a u nesuglasnosti s načelima jednakosti i vladavine prava iz članka 3. Ustava, načelom jednakosti iz članka 14. stavka 2. i člankom 50. stavkom 1. Ustava.
Prijedlog nije osnovan.
13.2. Vlada je u očitovanju navela:
»Članak 152. izmijenjen je Zakonom o izmjenama i dopunama Prekršajnog zakona (»Narodne novine«, broj 39/2013). Razlog za donošenje ovakvog novog zakonodavnog rješenja leži u tome što Prekršajni zakon ('Narodne novine' broj 107/2007, stupio na snagu 1. siječnja 2008. godine), iako je prvotno polučio dobre rezultate, nije ostvario povećanje učinkovitosti izvršenja pravomoćnih prekršajnih odluka. Na slabosti u izvršavanju pravomoćnih prekršajnih odluka ukazuje podatak da je Porezna uprava u vremenu od 2007.-2011. godine naplatila samo oko 12% prekršajnih novčanih kazni, odnosno oko 88% novčanih kazni ostalo je nenaplaćeno. Nizak stupanj izvršenja prekršajnih odluka oslabio je opću svrhu prekršajnopravnih sankcija kao specijalnu i generalnu prevenciju da građani poštuju pravni sustav i da nitko ne počini prekršaj te u tom smislu pogodovao širenju društvene nediscipline. U takvoj situaciji se konstantno povećavao broj prekršaja i prekršajnih postupaka koji su opterećivali ukupan sustav i povećavali zaostatke i broj neriješenih predmeta, naročito pred Visokim prekršajnim sudom Republike Hrvatske. Zato je bilo nužno izmijeniti sustav prisilne naplate pravomoćno izrečene, a neuplaćene novčane kazne kroz ovrhu naloga za naplatu na novčanim sredstvima osuđenika sukladno posebnom zakonu. Učinkovit sustav naplate novčane kazne suočiti će osuđenike s izvjesnošću naplate, pa će osuđenik moći naći svoj materijalni interes da plati novčanu kaznu odmah po pravomoćnosti odluke o prekršaju ili čak odmah na mjestu