 imovinu materijalnopravne prirode, koje su stajalište u ovom predmetu prihvatili i nadležno upravno tijelo i Upravni sud u Osijeku.
37. Prema VUSRH-u, materijalnopravna priroda roka iz članka 7. ZID-a ZoNak-a/02 proizlazila bi isključivo iz dijela odredbe članka 65. stavka 4. ZoNak-a/96, koji je propisivao da će se zahtjev podnesen po proteku roka odbaciti »pa podnositelj gubi sva prava iz ovoga Zakona«.
Iz pravnog shvaćanja VUSRH-a proizlazi, dakle, da bi u članku 65. ZoNak-a/96 i članku 7. ZID-a ZoNak-a/02 bila riječ o materijalnopravnim rokovima istek kojih omogućava prestanak (»gubitak«) svih prava (v. točku 35. obrazloženja ove odluke). Takav rok znači da »... jedno pravo prestaje istekom vremena ako se prije tog isteka nije stavio zahtjev da ono traje i dalje, a njegov se prestanak mogao time spriječiti« (Ivančević, Institucije upravnog prava, str. 325.).
37.1. Ustavni sud u tom smislu podsjeća da bi tipični primjeri kojima se u pravnoj teoriji obrazlaže djelovanje isteka materijalnopravnog roka na mogućnost prestanka prava bili ovi: vozač gubi pravo upravljanja vozilom na dan kada istječe važenje vozačke dozvole neovisno o tome što je dan isteka roka važenja vozačke dozvole nedjelja (ili drugi neradni dan), jer je riječ o materijalnopravnom roku. Isto je i s privremenim boravkom stranca u zemlji koji istječe na dan isteka roka važećeg odobrenja za privremeni boravak neovisno o tome što je nedjelja (ili neki drugi neradni dan), jer je riječ o materijalnopravnom roku.
Budući da ta prava uvijek prestaju na dan isteka materijalnopravnog roka, o produljenju njihova trajanja u pravilu se odlučuje u postupku koji se provodi ranije, prije isteka roka. U tom postupku također postoje rokovi, ali sada za poduzimanje pojedinih postupovnih radnji pa su oni procesnopravne prirode i podvode se pod pravilo iz članka 101. stavka 2. u vezi s člankom 99. stavkom 1. ZUP-a/91.
38. U članku 65. stavku 4. ZoNak-a/96 riječ je o roku za podnošenje zahtjeva za priznavanje prava na naknadu za oduzetu imovinu, dakle o roku za poduzimanje radnji u postupku u smislu članka 99. stavka 1. ZUP-a/91. Posljedice propuštanja tog roka dovode do odbacivanja zahtjeva.
Zakonodavac je dalje propisao da odbacivanje zahtjeva dovodi do toga da »podnositelj gubi sva prava iz ovoga Zakona«. Budući da je riječ o roku za poduzimanje radnji u postupku u smislu članka 99. stavka 1. ZUP-a/91, dio odredbe o »gubitku svih prava« podnositelja zahtjeva uslijed propuštanja tog roka mora se tumačiti smisleno, u skladu s načelom pravne konzistentnosti i služeći se argumentom zdravog razuma.
Protumači li se na taj način, onda dio odredbe o »gubitku svih prava« iz Zakona o naknadi nikako ne može dovesti do prekvalifikacije klasičnog procesnopravnog roka za podnošenje zahtjeva u materijalnopravni jer prava o kojima je riječ još nisu ni stečena pa se ne mogu ni »izgubiti«.
Štoviše, ta se prava ne stječu ni samim činom podnošenja zahtjeva u propisanom roku. Ona se mogu steći samo upravnim aktom koji se donosi u upravnom postupku u kojem se apstraktna pravna norma konkretizira na pojedinačni slučaj.
39. Proizlazi da je jedini relevantni dio članka 65. stavka 4. ZoNak-a/96 onaj o odbacivanju zahtjeva uslijed propuštanja roka za njegovo podnošenje. S obzirom da podnositelj zahtjeva još nema nikakva prava iz Zakona o naknadi, dijelu odredbe koji govori da će se zahtjev odbaciti »pa podnositelj gubi sva prava iz ovoga Zakona« ne može se davati pravno značenje koje on nema.
Pri tumačenju tog dijela odredbe mora se poći od uobičajenih pravnih posljedica koje propuštanje procesnopravnog roka ima za podnositelja: on gubi sva procesna ovlaštenja za pokretanje upravnog postupka. Taj gubitak onda praktički dovodi do nemogućnosti ostvarenja subjektivnog prava koje bi stranka ostvarila u upravnom postupku da je zahtjev podnijela u roku (pod uvjetom da ispunjava zakonske uvjete za priznavanje materijalnog prava).
39.1. Usporedivi primjer postoji i u članku 7. stavku 1. ZID-a ZoNak-a/02. U njemu 