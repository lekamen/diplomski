 visina prireza porezu na dohodak bude dva puta veća od gradova sa znatno manjim brojem stanovnika ne smatramo logičnom i opravdanom. Naime, veći broj stanovnika Zagrebu omogućava ubiranje većeg prihoda od prireza porezu na dohodak. Primjerice, Split kao prvi najveći grad u Republici Hrvatskoj iza Zagreba, nije mijenjao visinu stope prireza porezu na dohodak već će drugim mjerama osigurati prihode u proračunu. U skladu s navedenim, bitno je istaknuti kako od 1. siječnja 2015. godine samo 26 općina i gradova i primjenjuje nove stope prireza porezu na dohodak od ukupno 555 jedinica lokalne samouprave u Republici Hrvatskoj kojima je zakonski omogućeno uvođenje prireza porezu na dohodak. Navedeno je u skladu s intencijom da se u vrijeme gospodarske krize teret ne svaljuje na oporezivanje plaća, mirovina i općenito dohotka građana, te bi jedinice lokalne samouprave trebale aktivno razmatrati druge mjere i mehanizme kako bi se poduzeli nužni i brzi reformski pomaci u iznalaženju drugih izvora financiranja. Dodatna sredstva umjesto prirezom porezu na dohodak mogu se osigurati uštedama putem racionalizacije troškova planiranih proračunima lokalnih jedinica.
Gledajući mogućnost uvođenja prireza te stope prireza u Republici Hrvatskoj, do 2001. godine prirez su mogli uvesti samo gradovi s više od 40.000 stanovnika. Maksimalna stopa prireza koje su uvodili gradovi bila je 30%. Iznimka je i tada bio Grad Zagreb koji je tu stopu mogao propisati do 60%. U najvećem broju gradova koji imaju uveden prirez stopa se kreće od 6 do 7,5%, dok je jedino Grad Zagreb uveo prvotno stopu od 22%, a potom je smanjio na sadašnjih 18%.
Nadalje, smatramo kako ograničenjem stope prireza porezu na dohodak nije smanjen fiskalni kapacitet Grada Zagreba budući je Zakonom o izmjenama i dopunama Zakona o financiranju jedinica lokalne i područne (regionalne) samouprave (»Narodne novine«, broj 147/2014) člankom 6. propisano povećanje udjela općine odnosno grada te županije u prihodu od poreza na dohodak. Također, Gradu Zagrebu je povećan udio u porezu na dohodak (nenamjenski) sa 72,5% na 76,5%, te je udio općine, odnosno grada u porezu na promet nekretnina povećan sa 60% na 80%, dok je udio države smanjen na 20%, čime se prihod države smanjuje za oko 232,0 milijuna kuna, a za isti iznos povećava se prihod gradova i općina.«
V. OCJENA USTAVNOG SUDA
30. Za ocjenu osnovanosti zahtjeva podnositelja mjerodavan je članak 131. Ustava, koji glasi:
»Članak 131.
Jedinice lokalne i područne (regionalne) samouprave imaju pravo na vlastite prihode kojima slobodno raspolažu u obavljanju poslova iz svojeg djelokruga.
Prihodi jedinica lokalne i područne (regionalne) samouprave moraju biti razmjerni njihovim ovlastima predviđenim Ustavom i zakonom.
Država je dužna pomagati financijski slabije jedinice lokalne samouprave u skladu sa zakonom.«
31. Mjerodavne odredbe članka 4. stavka 6. i članka 9. stavka 6. Europske povelje glase:
»Članak 4.
(...)
Lokalne jedinice će se, koliko je to moguće, pravovremeno, na odgovarajući način, pitati za mišljenje u postupku pripremanja i donošenja odluka koje ih se neposredno tiču.«
»Članak 9.
Lokalne će jedinice imati, u okviru državne gospodarske politike, pravo na odgovarajuće svoje prihode kojima će slobodno raspolagati u obavljanju svojih ovlasti.
Prihodi lokalnih jedinica moraju biti razmjerni njihovim ovlastima predviđenim ustavom i zakonom.
(...)
Od lokalnih će se jedinica, na odgovarajući način, tražiti mišljenja o tome kako će im se dodjeljivati preraspoređeni izvori financiranja.
(...)«
A. OCJENA O NAVODNIM PROPUSTIMA U POSTUPKU DONOŠENJA ZID-a ZoFJLPRS-a/14
32. Podnositelji zahtjeva prigovorili su da osporeni ZID ZoFJLPRS/14 nije donesen u skladu ni s člankom 4. stavkom 6. ni s člankom 9. stavkom 6. Europske povelje. Tvrde da od lokalnih jedinica nije traženo mišljenje, kako to po njima određuju navedene odredbe.
Osporavaju i donošenje ZID-a ZoFJLPRS-a/14 po hitnom postupku u Hrvatskom saboru, a da za to predlagatelj zakona nije naveo