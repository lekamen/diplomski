 M. iskorištavanjem službenog položaja posredovao da se ne obavi službena radnja koja bi se morala obaviti te za posredovanje primio imovinsku korist od 700,00 kn koja je ogleda u razlici prave cijene servisa na automobilu u tvrtci ‘…’ u odnosu na onu cijenu koju je platio opt. M. M.
Međutim, prvostupanjski sud utvrdio je da opt. M. M. u trenutku kada je poduzimao inkriminiranu radnju nije znao niti očekivao bilo kakav dar ili imovinsku korist koju bi eventualno pribavio iskorištavanjem svog službenog položaja.
A kako kazneno djelo protuzakonitog posredovanja iz čl. 343. KZ/97 može počiniti samo onaj tko zahtijeva ili primi dar ili kakvu drugu korist ili tko primi ponudu ili obećanje dara ili kakve druge koristi za sebe ili drugu fizičku ili pravnu osobu da iskorištavanjem svoga službeničkog ili društvenog položaja ili utjecaja posreduje da se obavi službena ili druga radnja koja bi se morala obaviti odnosno da se ne bi smjela obaviti, što znači da sporazum o daru, nagradi ili drugoj koristi ili obećanje dara ili kakve druge koristi mora uslijediti prije poduzimanja radnje protupravnog posredovanja ili istovremeno s tom radnjom, to prvostupanjski sud pravilno smatra da se u konkretnom slučaju ne radi o kaznenom djelu protuzakonitog posredovanja iz čl. 343. KZ/97 nego o kaznenom djelu poticanja na zlouporabu položaja i ovlasti iz čl. 337. st. 1. KZ/97. Stoga je prvostupanjski sud pravilno iz činjeničnog opisao izostavio one činjenične tvrdnje koje ne ulaze u opis bića kaznenog djela zlouporabe položaja i ovlasti iz čl. 337. st. 1. KZ/97.«
367. Na kraju treba podsjetiti na činjenicu da je USKOK prije podizanja optužnice odustao od progona podnositelja za kazneno djelo zlouporabe položaja i ovlasti iz članka 337. KZ-a/97.
2.2. Slučaj INA-MOL kao jedna radnja izvršenja djela primanja mita
368. Kao što je navedeno u točki 358. obrazloženja ove odluke, Županijski sud u Zagrebu u prvostupanjskoj je presudi prvo zaključio da su u postupanju podnositelja u slučaju INA-MOL »utvrđena obilježja kaznenog djela primanja mita koja su iscrpljena samom spremnošću da ugrozi zaštićene vrijednosti«, ali i »ne samo to«. U kaznenom je postupku utvrđeno da je podnositelj i »obavio protuslužbene radnje za koje je konačno i primio dar ...« (str. 191. presude).
369. U prvostupanjskoj je presudi također navedeno (str. 191.):
»Nesporno je da se, a što je ranije obrazloženo, radi o Ugovorima protivnima interesima Republike Hrvatske i nesporno je utvrđeno da je za realizaciju istih dogovoreno mito od 10,000.000.00 eura, a isplaćeno je 5,000.000,00 eura.
Obje inkriminirane radnje, dakle, zaključenje Prve izmjene i dopune Ugovora o međusobnim odnosima dioničara koji se odnosi na INA-Industriju nafte d.d. i Glavnog ugovora o plinskom poslovanju, te dogovaranje i primanje mita, moraju se gledati kao jedna međusobno povezana i uvjetovana cjelina. Naime, Ugovori su zaključeni i optuženi Ivo Sanader je učinio sve da budu zaključeni kako je dogovorio sa Zsoltom Tamasom Hernadijem. Da bi se zaključili, optuženiku je obećano i djelomično isplaćeno mito.«
370. Proizlazi da je Županijski sud u Zagrebu ocijenio kako je u slučaju INA-MOL riječ o jednoj radnji izvršenja djela primanja mita koja obuhvaća »i dogovaranje i primanje mita«, i djelovanje podnositelja koji »je učinio sve da budu zaključeni« sporni ugovori, i samo sklapanje tih ugovora.
371. Uvažavajući činjenicu da je Vrhovni sud prešutno prihvatio to stajalište Županijskog suda (budući da u drugostupanjskoj presudi o tom stajalištu prvostupanjskog suda nema ni riječi), dužan ga je prihvatiti i Ustavni sud jer nije riječ o pitanju koje bi se moglo ispitivati strogim testom ustavnosti koji obuhvaća samo flagrantne povrede ustavnih prava pojedinaca. Taj se zaključak Ustavnog suda temelji i na pregledu sudske prakse Vrhovnog suda, koja upućuje na zaključak da način na koji je Županijski sud u Zagrebu kvalificirao inkriminirano djelo u slučaju INA-MOL (kao jednu radnju izvršenja djela primanja mita) nije presedan.
