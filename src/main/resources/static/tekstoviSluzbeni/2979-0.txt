13 10.02.2016 Rješenje Agencije za zaštitu tržišnog natjecanja, klasa: UP/I 034-03/2015-01/010, urbroj: 580-09/64-2015-093 od 22. prosinca 2015
AGENCIJA ZA ZAŠTITU TRŽIŠNOG NATJECANJA
328
Agencija za zaštitu tržišnog natjecanja, temeljem članaka 30. stavka 1. točke 2., članka 31. stavka 1. i članka 58. stavka 1. točke 1. Zakona o zaštiti tržišnog natjecanja (»Narodne novine«, broj 79/09 i 80/13), u upravnom postupku utvrđivanja narušavanja tržišnog natjecanja sklapanjem zabranjenog sporazuma, pokrenutom po službenoj dužnosti protiv poduzetnika Bolus d.o.o. sa sjedištem u Zagrebu, Črnomerec 29, Favorit sportska kladionica d.o.o. sa sjedištem u Zagrebu, Branimirova 29, Germania Sport d.o.o. sa sjedištem u Zagrebu, Radnička cesta 34/A, Prva sportska kladionica d.o.o. sa sjedištem u Zagrebu, Planinska 13 i Super Sport d.o.o. sa sjedištem u Zagrebu, Krčka 18/d, temeljem odluke Vijeća za zaštitu tržišnog natjecanja u sastavu: Mladen Cerovac, mag.iur., predsjednik Vijeća, Vesna Patrlj, dipl.iur., zamjenica predsjednika Vijeća, mr.sc. Ljiljana Pavlic, mr.sc. Tatjana Peroković i Denis Matić, dipl. iur., članovi Vijeća, sa 47/2015 sjednice, održane 22. prosinca 2015., donosi sljedeće
RJEŠENJE
I. Utvrđuje se da su poduzetnici Bolus d.o.o. sa sjedištem u Zagrebu, Črnomerec 29, Favorit sportska kladionica d.o.o. sa sjedištem u Zagrebu, Branimirova 29, Germania Sport d.o.o. sa sjedištem u Zagrebu, Radnička cesta 34a, Prva sportska kladionica d.o.o. sa sjedištem u Zagrebu, Planinska 13 i Super Sport d.o.o. sa sjedištem u Zagrebu, Krčka 18d, narušili tržišno natjecanje u vremenskom razdoblju od 26. ožujka 2014. do 26. studenoga 2015. sklapanjem zabranjenog sporazuma u smislu članka 8. Zakona o zaštiti tržišnog natjecanja na način da su dogovorom o budućem načinu obračuna manipulativnog troška u igrama na sreću – klađenje u Republici Hrvatskoj na sjednici Udruge sportskih kladionica od 26. ožujka 2014. sklopili zabranjeni sporazum koji za cilj ima sprječavanje, ograničavanje ili narušavanje tržišnog natjecanja, u smislu članka 8. Zakona o zaštiti tržišnog natjecanja.
II. Zabranjeni sporazum iz točke I. izreke ovoga rješenja je ex lege ništetan, u smislu članka 8. stavka 4. Zakona o zaštiti tržišnog natjecanja.
III. Poduzetnicima iz točke I. izreke ovog rješenja izriču se slijedeće upravno-kaznene mjere:
– Bolus d.o.o. u iznosu od 99.000,00 (devedeset devet tisuća) kuna
– Favorit sportska kladionica d.o.o. u iznosu od 371.000,00 (tri stotine sedamdeset jednu tisuću) kuna
– Germania Sport d.o.o. u iznosu od 533.000,00 (pet stotina trideset tri tisuće) kuna
– Prva sportska kladionica d.o.o. u iznosu od 2.247.000,00 (dva milijuna dvije stotine četrdeset sedam tisuća) kuna
– Super Sport d.o.o. u iznosu od 6.494.000,00 (šest milijuna četiri stotine devedeset četiri tisuće kuna).
Rok izvršenja: 15 (petnaest) dana od dana pravomoćnosti ovog rješenja.
IV. Ako poduzetnici iz točke III. izreke ovoga rješenja u navedenom roku ne uplate upravno-kaznene mjere, Agencija će obavijestiti Područni ured Porezne uprave Ministarstva financija na čijem je području sjedište kažnjene osobe, radi naplate upravno-kaznene mjere prisilnim putem prema propisima o prisilnoj naplati poreza.
V. Ovo rješenje bit će objavljeno u »Narodnim novinama«, kao i na mrežnoj stranici Agencije.
Obrazloženje
1. Prethodno ispitivanje stanja na tržištu i pokretanje postupka
Agencija za zaštitu tržišnog natjecanja (dalje: Agencija) je po službenoj dužnosti zaključkom klase: UP/I 034-03/2015-01/010, urbroja: 580-09/64-2015-002, od 25. ožujka 2015., pokrenula postupak protiv poduzetnika Bolus d.o.o. sa sjedištem u Zagrebu, Črnomerec 29 (dalje: Bolus), Favorit sportska kladionica d.o.o. sa sjedištem u Zagrebu, Branimirova 29 (dalje: Favorit), Germania Sport d.o.o. sa sjedištem u Zagrebu, Radnička 34/A (dalje: Germania Sport), Hattrick d.o.o. sa sjedištem u Dugopolju, Sv. Leopolda Mandića 14 (dalje: Hattrick), Prva sportska kladionica d.o.o. sa sjedištem u Zagrebu, Planinska 13 (dalje: PSK) i