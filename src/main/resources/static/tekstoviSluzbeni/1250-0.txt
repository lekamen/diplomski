65 12.06.2015 Pravilnik o naknadama zračnih luka
MINISTARSTVO POMORSTVA, PROMETA I INFRASTRUKTURE
1251
Na temelju članka 142. točka 8. Zakona o zračnom prometu (»Narodne novine«, broj 69/09, 84/11, 54/13, 127/13, 92/14) ministar pomorstva, prometa i infrastrukture, donosi
PRAVILNIK
O NAKNADAMA ZRAČNIH LUKA
Usklađenost s pravnim aktima Europske unije
Članak 1.
Ovaj Pravilnik sadrži odredbe koje su u skladu s Direktivom 2009/12/EZ Europskoga parlamenta i Vijeća od 11. ožujka 2009. o naknadama zračnih luka (SL L 70, 14. 3. 2009.) (u daljnjem tekstu: Direktiva 2009/12/EZ).
Područje primjene
Članak 2.
(1) Ovim se Pravilnikom utvrđuju načela definiranja naknada koje ubiru zračne luke u Republici Hrvatskoj (u daljnjem tekstu: naknade zračne luke) na kojima je u prethodnoj kalendarskoj godini ostvaren promet od najmanje 5 milijuna putnika.
(2) Ako ni na jednoj zračnoj luci u prethodnoj kalendarskoj godini nije ostvaren promet od najmanje 5 milijuna putnika, ovaj se Pravilnik primjenjuje na zračnu luku s najvećim prometom putnika u prethodnoj kalendarskoj godini.
(3) Ministarstvo nadležno za civilni zračni promet (u daljnjem tekstu: Ministarstvo) i Hrvatska agencija za civilno zrakoplovstvo (u daljnjem tekstu: Agencija) na svojim internetskim stranicama objavljuju listu zračnih luka u Republici Hrvatskoj na koje se primjenjuje ovaj Pravilnik. Agencija jednom godišnje ažurira listu na temelju podataka Eurostata i dostavlja je Ministarstvu na objavu.
(4) Ovaj se Pravilnik ne odnosi na sljedeće naknade:
a) rutne i terminalne naknade, u skladu sa EU propisima o utvrđivanju zajedničkog sustava obračuna naknada za usluge u zračnoj plovidbi,
b) naknade u vezi s pružanjem zemaljskih usluga, koje se naplaćuju na temelju propisa koji uređuje pružanje zemaljskih usluga i
c) naknade za pružanje pomoći putnicima s invaliditetom ili smanjenom pokretljivošću (PRM), u skladu sa EU propisima o pravima osoba s invaliditetom i osoba sa smanjenom pokretljivošću.
Pojmovi
Članak 3.
Pojmovi koji se upotrebljavaju u ovom Pravilniku imaju sljedeće značenje:
1) zračna luka: područje na tlu posebno prilagođeno za slijetanje, uzlijetanje i manevriranje zrakoplova, uključujući i pripadajuće objekte, sredstva i uređaje namijenjene za odvijanje zračnog prometa i pružanje usluga, te objekte, sredstva i uređaje za pomoć u pružanju usluga komercijalnog zračnog prijevoza;
2) upravno tijelo zračne luke: tijelo koje, pored drugih aktivnosti ili ne, ima prema nacionalnim propisima ili ugovorima za cilj rukovođenje i upravljanje infrastrukturom zračne luke, te koordinaciju i nadzor djelatnosti različitih operatera u dotičnoj zračnoj luci;
3) korisnik zračne luke: svaka fizička ili pravna osoba odgovorna za prijevoz putnika, pošte i/ili tereta zrakom do ili od dotične zračne luke;
4) naknada zračne luke: davanje koje se naplaćuje u korist upravnoga tijela zračne luke i koje plaćaju korisnici zračnih luka za korištenje objekata, sredstava, uređaja i usluga, koje isključivo pruža upravno tijelo zračne luke i koji se odnose na slijetanje, uzlijetanje, sustave rasvjete, boravak parkiranog zrakoplova, te skrb o putnicima i teretu;
5) mreža zračnih luka: skupina zračnih luka koju je kao takvu definiralo ministarstvo nadležno za civilni zračni promet i kojom upravlja jedno upravno tijelo zračne luke.
Neovisno nadzorno tijelo
Članak 4.
(1) Agencija kao neovisno nadzorno tijelo nadležna je za provedbu odredaba ovoga Pravilnika. Svoje ovlasti neovisnog nadzornog tijela mora provoditi nepristrano i transparentno.
(2) Agencija odobrava cjenik naknada zračnih luka i njegove izmjene, prije njegovog stupanja na snagu.
(3) Agencija također odobrava poticajne mjere koje čine dio samog cjenika.
(4) U provedbi odredaba ovoga Pravilnika Agencija može povjeriti drugim neovisnim nadzornim tijelima provedbu pojedinih ovlasti koje ima u provedbi ovoga Pravilnika pod uvjetom da se povjerene ovlasti provode u skladu s jednakim standardima. Pri tome Agencija zadržava nadzor i odgovornost nad