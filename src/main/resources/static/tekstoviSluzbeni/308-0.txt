16 11.02.2015 Pravilnik o uvjetima i načinu obavljanja djelatnosti faktoring-društva
HRVATSKA AGENCIJA ZA NADZOR FINANCIJSKIH USLUGA
309
Na temelju članka 21. stavka 7. Zakona o faktoringu (»Narodne novine« br. 94/2014) Hrvatska agencija za nadzor financijskih usluga na sjednici Upravnog vijeća održanoj 6. veljače 2015. donosi
PRAVILNIK
O UVJETIMA I NAČINU OBAVLJANJA DJELATNOSTI FAKTORING-DRUŠTVA
Opće odredbe
Članak 1.
(1) Ovim Pravilnikom detaljnije se propisuju uvjeti i način obavljanja djelatnosti faktoring-društva.
(2) Obveznici primjene ovoga Pravilnika su faktoring-društva iz članka 2. točke 3. ovoga Pravilnika.
Pojmovi i definicije
Članak 2.
Za potrebe ovoga Pravilnika navedeni pojmovi i definicije imaju sljedeće značenje:
1. Zakon – Zakon o faktoringu (»Narodne novine« br. 94/14);
2. Agencija – Hrvatska agencija za nadzor financijskih usluga;
3. Faktoring-društvo – faktoring-društvo određeno člankom 20. Zakona, faktoring-društva iz druge države članice određena člankom 59. Zakona i podružnice faktoring-društava iz treće države i faktoring-društava iz druge države članice iz članka 61. Zakona;
4. Korisnik usluge faktoringa – dobavljač odnosno kupac u slučaju dobavljačkog (obrnutog) faktoringa određenog člankom 11. Zakona;
5. Kupac – poslovni subjekt koji je dužnik predmeta faktoringa;
6. Dobavljač – poslovni subjekt koji je vjerovnik predmeta faktoringa.
Djelatnost faktoring-društava
Članak 3.
(1) Kao poslovnu djelatnost na kontinuiranoj osnovi, faktoring-društvo smije obavljati samo poslove iz članka 4., 8. i 12. Zakona:
– posao faktoringa,
– dobavljački (obrnuti) faktoring,
– posao faktoringa koji uključuje otkup mjenice.
(2) Osim poslova iz stavka 1. ovoga članka, faktoring-društvo može obavljati i poslove koji su u neposrednoj ili posrednoj vezi s poslovima faktoringa.
Posao faktoringa
Članak 4.
Faktoring je pravni posao u kojemu faktoring-društvo, na temelju i u skladu s ugovorom o faktoringu sklopljenim s korisnikom usluge faktoringa, kupuje predmete faktoringa s pravom ili bez prava na regres.
Predmet faktoringa
Članak 5.
(1) Predmet faktoringa su postojeće i/ili buduće, nedospjele, cijele ili djelomične novčane tražbine proizašle s osnove isporuke dobara i/ili pružanja usluga od strane poslovnih subjekata u tuzemstvu ili inozemstvu.
(2) Predmet faktoringa za potrebe prijenosa može se dokazivati računom ili drugom ispravom prema kojoj isporučitelj dobara ili pružatelj usluga, odnosno osoba kojoj on naloži, obračunava isporučena dobra i obavljene usluge bez obzira na to kako se ta isprava naziva u poslovnom prometu, bilo u obliku pisanog dokumenta ili elektroničkog zapisa sukladno odgovarajućim propisima.
(3) Dospijeće predmeta faktoringa u trenutku otkupa od strane faktoring-društva ne smije biti duže od godine dana računajući od dana otkupa.
Dobavljački (obrnuti) faktoring
Članak 6.
Dobavljački (obrnuti) faktoring predstavlja posebnu vrstu faktoringa u kojemu faktoring-društvo i kupac ugovaraju program plaćanja kupčevih dugova dobavljačima na način da se faktoring-društvo obvezuje plaćati tražbine koje kupčevi dobavljači imaju prema kupcu prije dospijeća ili o dospijeću predmeta faktoringa na zahtjev dobavljača ili po uputi kupca, uz prijenos tako isplaćenih predmeta faktoringa s dobavljača na faktoring-društvo.
Posao faktoringa koji uključuje otkup mjenica
Članak 7.
(1) Na poslove faktoringa koji uključuju otkup mjenica primjenjuju se odredbe zakona kojim se uređuje mjenica, osim ako Zakonom nije drukčije određeno.
(2) Faktoring-društvo može vršiti otkup samo onih mjenica koje su izdane kao sredstvo podmirenja tražbine nastale s osnove isporuke dobara i pružanja usluga u tuzemstvu ili inozemstvu.
Poslovi koji su u neposrednoj ili posrednoj vezi s poslovima faktoringa
Članak 8.
(1) U skladu s člankom 21. stavkom 2. Zakona, faktoring-društvo može obavljati i poslove koji su u neposrednoj ili posrednoj vezi s poslovima faktoringa, a ti poslovi su osobito:
– prikupljanje, izrada, analiza i davanje informacija o