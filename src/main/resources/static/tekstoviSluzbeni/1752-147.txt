 Glavnog državnog odvjetnika Republike Hrvatske i ministra unutarnjih poslova, koje su dane u povodu podnositeljevih tvrdnji o prisluškivanju njega i njegovih branitelja.
U svjetlu svih materijala koje posjeduje te u mjeri u kojoj su stvari koje su predmet prigovora u njegovoj nadležnosti, Ustavni sud smatra da ovaj dio zahtjeva ne upućuje na postojanje povrede članka 29. Ustava i članka 6. Konvencije.
2) Procesno otežavanje prava obrane podnositelja od strane suda
2.1. Prigovori podnositelja
504. Podnositelj je u ustavnoj tužbi naveo da je protiv njega »pokrenuto šest kaznenih postupaka te su kao rezultat tih postupaka do sada podignute četiri optužnice, od kojih su dvije spojene u jedinstveni postupak, koji je pravomoćno okončan (Hypo – INA-MOL)«. Smatra da je USKOK sukcesivno pokretao kaznene postupke s ciljem »da [se] u javnosti stvori dojam što veće kriminalne količine za koju se sudi optuženiku«.
Dalje je istaknuo da su takvim postupanjem suda i USKOK-a, s obzirom na broj predmeta, njihov opseg i složenost, on i njegova obrana dovedeni u nejednak položaj u odnosu prema optužbi, budući da nisu imali »niti dovoljno vremena niti dovoljno kadrovskih potencijala da se na optimalan način posvete obrani u svakom pojedinom predmetu«.
Pozvao se na povredu prava na pravično suđenje zajamčenog člankom 6. stavkom 3. točkama (b) i (c) Konvencije.
505. Vrhovni sud se u osporenoj presudi nije očitovao o žalbenom navodu podnositelja vezanom uz »vođenje više odvojenih kaznenih postupaka«.
2.2. Ocjena Ustavnog suda
506. Podnositelj nije ni s čime potkrijepio svoju tvrdnju da je USKOK sukcesivno pokretao kaznene postupke s ciljem »da [se] u javnosti stvori dojam što veće kriminalne količine za koju se sudi optuženiku«.
507. Članak 2. ZKP-a/08 glasi:
»Članak 2.
(1) Kazneni postupak se provodi na zahtjev ovlaštenog tužitelja.
(2) Za djela za koja se progoni po službenoj dužnosti ovlašteni tužitelj je državni odvjetnik ....
(3) Ako ovaj Zakon drukčije ne propisuje, državni odvjetnik je dužan poduzeti kazneni progon ako postoje osnove sumnje da je određena osoba počinila kazneno djelo za koje se progoni po službenoj dužnosti i nema zakonskih smetnji za progon te osobe.«
Sukladno citiranoj zakonskoj odredbi, kazneni postupak provodi se na zahtjev ovlaštenog tužitelja (u konkretnom slučaju, državnog odvjetnika) kada se za to ispune zakonom propisane pretpostavke. Državni odvjetnik, kao ovlašteni tužitelj, dužan je poduzeti kazneni progon ako postoje osnove sumnje da je određena osoba počinila kazneno djelo za koje se progoni po službenoj dužnosti i ako nema zakonskih smetnji za progon te osobe. Dakle, pokretanje kaznenog postupka za djela za koja se progoni po službenoj dužnosti nije prepušteno slobodnoj procjeni državnog odvjetnika, već je to njegova obveza čim se za to ostvare zakonske pretpostavke.
508. Podnositelj također nije ni s čime potkrijepio svoju daljnju tvrdnju da su navedenim postupanjem suda i USKOK-a, s obzirom na broj predmeta, njihov opseg i složenost, on i njegova obrana dovedeni u nejednak položaj u odnosu prema optužbi, budući da nisu imali »niti dovoljno vremena niti dovoljno kadrovskih potencijala da se na optimalan način posvete obrani u svakom pojedinom predmetu«.
509. Zbog svoje nepotkrijepljenosti, prethodni prigovori nisu posebno razmatrani. Neovisno o tome, sami po sebi teško da bi upućivali na postojanje bilo kakve povrede Ustava ili Konvencije.
510. Na kraju, podnositelj je istaknuo da su mu mjerama »zamrzavanja imovine« i onemogućavanjem korištenja »bar dijela imovine za potrebe obrane u kaznenom postupku« povrijeđeni i članak 1. Protokola br. 1 uz Konvenciju i ustavno pravo zajamčeno člankom 29. stavkom 2. alinejama 2. i 4. Ustava. Prigovor vezan uz »zamrzavanje imovine« i konzekvencije tog zamrzavanja za prava njegove obrane podnositelj je prvi put iznio u ustavnoj tužbi. Stoga je taj prigovor morao biti odbačen bez razmatranja.
511. Objava ove odluke temelji se na članku 29. Ustavnog zakona.
Broj: