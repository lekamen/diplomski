123 11.11.2015 Pravilnik o obveznom savjetovanju
MINISTARSTVO SOCIJALNE POLITIKE I MLADIH
2349
Na temelju članka 324. stavka 4. Obiteljskog zakona (»Narodne novine«, broj 103/15) potpredsjednica Vlade Republike Hrvatske i ministrica socijalne politike i mladih donosi
PRAVILNIK
O OBVEZNOM SAVJETOVANJU
I. OPĆE ODREDBE
Članak 1.
Ovim Pravilnikom propisuje se način provođenja obveznog savjetovanja, obvezni sadržaj izvješća o obveznom savjetovanju te dužnosti članova stručnog tima u provođenju obveznog savjetovanja.
Članak 2.
Osobni podaci prikupljeni i obrađeni tijekom provođenja postupka obveznog savjetovanja su službena tajna i na njih se primjenjuju odredbe zakona kojima se uređuje zaštita osobnih podataka.
II. OBVEZNO SAVJETOVANJE PRIJE RAZVODA BRAKA
Članak 3.
(1) Obvezno savjetovanje prije razvoda braka provodi se u centru za socijalnu skrb (u daljnjem tekstu: centar) u okviru najviše 3 susreta stranaka i članova stručnog tima centra.
(2) Na susrete u centru stranke mogu doći zajedno ili odvojeno.
(3) U prvom susretu članovi stručnog tima centra strankama daju detaljna objašnjenja sadržaja navedenih u članku 5. točki 5. ovoga Pravilnika te ih upućuju na potrebu izrade Plana o zajedničkoj roditeljskoj skrbi (u daljnjem tekstu: Plan) do sljedećeg susreta u centru.
(4) U drugom susretu u centru u pravilu se provodi zajednički pregled Plana ukoliko su stranke sastavile Plan, odnosno članovi stručnog tima centra strankama koje nisu sastavile Plan pružaju pomoć oko postizanja sporazuma i sastavljanja Plana.
(5) Ako postoji načelan sporazum stranaka, a članovi stručnog tima centra procijene potrebnim dodatni dogovor oko pojedinosti Plana, može se održati treći susret u centru.
(6) Ukoliko su stranke sastavile Plan o zajedničkoj roditeljskoj skrbi i suglasne su s njegovim sadržajem obvezno savjetovanje može se dovršiti na prvom sastanku.
(7) Ukoliko nije došlo do postizanja sporazuma, članovi stručnog tima centra upućuju stranke na mogućnost pristupanja postupku obiteljske medijacije, uz upoznavanje s prednostima obiteljske medijacije i dostupnim obiteljskim medijatorima.
Članak 4.
(1) Obvezno savjetovanje prije razvoda braka u centru provode članovi stručnog tima centra, kojeg čine pravnik te socijalni radnik ili psiholog.
(2) Socijalni radnik odnosno psiholog član stručnog tima centra dužan je:
– bračne drugove upoznati o mogućnosti bračnog savjetovanja,
– bračne drugove educirati o psihosocijalnim posljedicama razvoda braka u odnosu na bračne drugove i djecu, o razvojnim karakteristikama djece, fazama razvoda i procesu prilagodbe na razvod, fazama sukoba te smanjenja konfliktnosti u odnosima,
– uputiti bračne drugove o dužnosti vođenja računa o djetetovoj dobrobiti prigodom uređenja spornih obiteljskih odnosa,
– procijeniti eventualnu ugroženost dobrobiti djeteta i prisutnosti nasilja u obitelji, te u skladu s procjenom, ukoliko je potrebno, pokrenuti odgovarajući postupak u centru i pred drugim nadležnim tijelima,
– ukoliko su bračni drugovi pretežito sporazumni, pomoći im u izradi Plana u svim njegovim sastavnicama,
– ukoliko bračni drugovi nisu sporazumni, upoznati ih s prednostima obiteljske medijacije te ih informirati o dostupnim obiteljskim medijatorima.
(3) Pravnik član stručnog tima centra dužan je:
– bračne drugove detaljno informirati i objasniti im postupak i pravne posljedice razvoda braka u odnosu na bračne drugove i djecu,
– bračnim drugovima objasniti postupak i pravne posljedice u slučaju sporazumne izrade Plana, odnosno sudski postupak razvoda braka ukoliko izostane izrada Plana,
– bračne drugove upoznati s odredbama Obiteljskog zakona koje uređuju obiteljsku medijaciju.
(4) Članovi stručnog tima iz stavka 1. ovog članka dužni su izraditi izvješće o provedenom obveznom savjetovanju prije razvoda braka i dostaviti ga strankama koje su sudjelovale u postupku savjetovanja.
Članak 5.
Izvješće o obveznom savjetovanju prije razvoda braka, između ostalog, mora sadržavati sljedeće:
1. osobna imena i osobne