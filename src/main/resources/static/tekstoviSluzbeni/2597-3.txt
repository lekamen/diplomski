 testiranje i intervju, radi provjere njihovih kompetencija (znanja, vještina i sposobnosti) odgovarajućom primjenom propisa kojima je uređen postupak javnog natječaja u državnoj službi.
Listu kandidata prijavljenih na javni natječaj, koji ispunjavaju formalne uvjete propisane natječajem, utvrđuje komisija za provedbu natječaja, koju imenuje čelnik državnog tijela u kojem se provodi izbor za radno mjesto u državnoj službi. U komisiji kao njezin član obvezno je prisutan i predstavnik središnjeg tijela državne uprave nadležnog za službeničke odnose.
Izbor kandidata prijavljenih na natječaj, obavlja se na temelju njihovih stručnih sposobnosti i vještina stečenih ne samo formalnim obrazovanjem, nego i kroz radno iskustvo stečeno u struci. Sposobnosti i vještine kandidata utvrđuju se na temelju rezultata provedenog testiranja, rezultata ostvarenih u proteklom radu u struci, te ocjenjujući i preporuke/mišljenja (ukoliko su priloženi) poslodavaca kod kojih je kandidat već radio.
(...)
9. ... Slobodna radna mjesta u državnim tijelima popunjavaju se putem javnog natječaja, međutim, prije objave javnog natječaja moguće je slobodno radno mjesto popunjavati i premještajem, napredovanjem ili putem internog oglasa objavljenog u državnom tijelu.«
9. Osporeni članci 74.b i 74.c ZoDS-a odnose se na dvije različite situacije uređivanja radnopravnog statusa državnih službenika.
U prvoj situaciji, vezanoj uz primjenu članka 74.b ZoDS-a riječ je o rasporedu na radna mjesta navedena u stavcima 1. i 5. tog članka koja se popunjavaju premještajem državnih službenika već zaposlenih u istom ili drugom državnom tijelu. U odnosu na te zaposlenike primjenjuju se odredbe ZoDS-a mjerodavne za premještaj zaposlenika unutar državne službe (stavak 2. članka 74.b).
U drugoj situaciji, međutim, vezanoj za primjenu članka 74.c ZoDS-a riječ je o popunjavanju radnih mjesta navedenih u članku 74.b stavcima 1. i 5. ZoDS-a, bez javno provedenog natječaja, iako se na ta radna mjesta primaju osobe koje nisu (od ranije) zaposlenici u državnoj službi.
9.1. Ustavni sud je u provedenom ustavnosudskom postupku utvrdio da je članak 74.b ZoDS-a u suglasnosti s Ustavom (točka I. izreke rješenja). Nasuprot tome, utvrđeno je da članak 74.c ZoDS-a nije u suglasnosti s Ustavom (točka I. izreke odluke). U nastavku se obrazlažu razlozi kojima se Ustavni sud vodio pri donošenju tih odluka.
A. OSPORENI ČLANAK 74.b ZoDS-a (točka I. izreke rješenja)
10. Članak 74.b stavci 4. i 5. ZoDS-a odnose se na premještaj već zaposlenih državnih službenika iz postojećih ustrojstvenih jedinica (istog ili drugog) državnog tijela u kabinet ministra.
Postupak i uvjeti premještaja državnih službenika unutar državne službe uređeni su člancima 76. do 81. ZoDS-a, u dijelu pod naslovom »PREMJEŠTAJI«. Tako je, između ostalog, člankom 76. stavcima 1. i 2. ZoDS-a propisano:
»Članak 76.
(1) Državni službenik može po potrebi službe biti premješten na drugo radno mjesto u istom ili drugom državnom tijelu, u istom ili drugom mjestu rada, ali samo na radno mjesto, za koje je propisan isti stupanj obrazovanja i potrebno radno iskustvo u jednakom trajanju.
(2) Premještaj po potrebi službe temelji se na slobodnoj ocjeni čelnika tijela o potrebi da se državni službenik premjesti s jednog radnog mjesta na drugo, a naročito u slučajevima: popunjavanja upražnjenog radnog mjesta, čiji se poslovi moraju obavljati bez prekida, potrebe povećanja broja izvršitelja zbog povećanog opsega posla, bolje organizacije rada, potrebe za angažiranjem drugog državnog službenika na određenom radnom mjestu radi pravodobnog efikasnijeg obavljanja određenih poslova i zadataka. Potreba službe mora biti obrazložena.
(...)«
11. U očitovanju Ministarstva od 24. svibnja 2013. u odnosu na članak 74.b stavak 3. ZoDS-a navodi se sljedeće:
»Prema odredbi članka 74.b stavka 3. Zakona o državnim službenicima, nakon prestanka mandata ministra, službenici iz stavka 1. istog članka raspoređuju se na radna mjesta jednake složenosti poslova u državnom tijelu