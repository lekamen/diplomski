23 16.03.2016 Presuda Visokog upravnog suda Republike Hrvatske broj: Usoz-150/15-8 od 26. veljače 2016.
VISOKI UPRAVNI SUD REPUBLIKE HRVATSKE
656
PRESUDA
Visoki upravni sud Republike Hrvatske u vijeću sastavljenom od sudaca toga suda, Marine Kosović Marković, predsjednice vijeća, Ane Berlengi Fellner, mr. sc. Inge Vezmar Barlek, Arme Vagner Popović i Mirjane Čačić, članova vijeća, uz sudjelovanje više sudske savjetnice Marine Zagorec, zapisničarke, u postupku ocjene zakonitosti općeg akta, pokrenutog u povodu zahtjeva Josipa Tropšeka iz Drage – Pakoštane, Zagrebačka 20, kojeg zastupaju opunomoćenici Krešimir Blajher i Milan Rimay, odvjetnici iz Odvjetničkog društva Blajher i partneri, Zagreb, Andrije Hebranga 33, i po službenoj dužnosti, na sjednici održanoj 26. veljače 2016.
presudio je
Zahtjev se usvaja.
Ukida se odredba članka 11. stavka 1. i 2. Odluke o komunalnom doprinosu Općine Pakoštane (Službeni glasnik Općine Pakoštane, broj 4/09., 2/10., 3/11. i 4/12.) u dijelu koji glasi: »što dokazuje potvrdom nadležnog tijela« i »što dokazuje potvrdom o prebivalištu izdanu od nadležnog tijela«.
Obrazloženje
Podnositelj je podnio zahtjev za ocjenu zakonitosti članka 11. stavka 2. Odluke o komunalnom doprinosu Općine Pakoštane (Službeni glasnik Općine Pakoštane, broj 4/09., 2/10., 3/11. i 4/12.) u dijelu koji glasi: »što dokazuje potvrdom nadležnog tijela« smatrajući ju nesuglasnom s odredbama Zakona o prebivalištu i boravištu građana (»Narodne novine«, broj 53/91. i 11/00.) i Zakona o prebivalištu građana (»Narodne novine«, broj 144/12. i 158/13.).
Uz zahtjev je dostavio rješenje Općine Pakoštane, Jedinstvenog upravnog odjela, klasa: UP/I-363-03/15-01/81, urbroj: 2198/18-02-05/01-15-2 od 26. lipnja 2015., doneseno na temelju osporene odluke, kojim je određen obveznikom plaćanja komunalnog doprinosa za stambenu zgradu izgrađenu na k.č. br. 4372/34 nove izmjere k.o. Pakoštane u ukupnom iznosu od 74.997,60 kn time da mu je odobren popust od 25% za slučaj jednokratne uplate te isti iznosi 56.248,20 kn. Također podnositelj je dostavio i rješenje Zadarske županije, Upravnog odjela za prostorno uređenje, zaštitu okoliša i komunalne poslove, klasa: UP/II-363-01/15-01/284, urbroj: 2198/1-07/2-15-2 od 3. rujna 2015. kojim je odbijena njegova žalba izjavljena protiv naprijed navedenog rješenja tijela prvog stupnja.
Podnositelj navodi da prvostupanjsko tijelo nije primijenilo odredbu članka 11. stavka 2. Odluke o komunalnom doprinosu. Smatra da je time povrijeđen zakon na njegovu štetu jer udovoljava uvjetima propisanim tom odredbom Odluke budući se trajno nastanio u predmetnoj nekretnini, a u svezi koje je utvrđena obveza plaćanja komunalnog doprinosa, te prebiva na području Općine Pakoštane od 2003. godine, odnosno preko dvanaest godina. Navodi da mu je žalba odbijena uz obrazloženje da prema odredbi članka 11. stavka 2. Odluke o komunalnom doprinosu činjenicu da prebiva na području Općine Pakoštane najmanje deset godina podnositelj mora dokazati potvrdom nadležnog tijela. Takav dokaz podnositelj nije mogao doprinijeti iz razloga što je formalnu prijavu svog prebivališta na predmetnoj adresi podnio 6. svibnja 2008. a što upravna tijela uopće nisu razmatrala. Smatra da je sporni dio odredbe članka 11. stavka 2. Odluke kojom je određeno da se činjenica prebivališta dokazuje isključivo potvrdom nadležnog tijela izravno u suprotnosti s propisima koji definiraju pitanja u svezi prebivališta građana. Zakon o prebivalištu i boravištu građana (»Narodne novine«, broj 53/91. i 11/00.) u članku 2. stavku 1. propisuje da je prebivalište mjesto u kojem se građanin naselio s namjerom da u njemu stalno živi. Također i danas važećim Zakonom o prebivalištu građana (»Narodne novine«, broj 144/12. i 158/13.) propisano je da je prebivalište mjesto i adresa u Republici Hrvatskoj na kojoj se osoba trajno nastanila radi ostvarivanja svojih prava i obveza vezanih za životne interese. Stoga niti jedan zakon nije propisivao da je prebivalište ono mjesto koje se kao 